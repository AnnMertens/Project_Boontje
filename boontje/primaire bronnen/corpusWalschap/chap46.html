<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap45.html" class="calibreAPrev">previous page</a>
        

        
          <a href="chap47.html" class="calibreANext"> next page</a>
        
      </div>
    

    
<div class="booksection">
<p class="chap">1</p>
<p class="noindent">Het leven van Houtekiet onze stamvader begint met zijn ontmoeting van Lien, want van al wat daaraan voorafging weten wij niets. Wij kunnen slechts raden naar zijn ouders en herkomst. Zelden heeft men ernaar durven vragen, nooit heeft hij er iets over gezegd.</p>
<p class="indent">Lien en de andere meid van boer Busschops, Liza, molken elke morgen en avond de koeien, ook de eigenzinnige die telkens door het water waadde, waar Deps sinds eeuwen een wildernis was vol kattestaart, brem, heikruid, bramen, struiken, ook wel eens een spar. Een weer was Deps. Een plek eelt op de malse bloeiende aarde.</p>
<p class="indent">De oude knecht Mandus, die altijd door het water moest om de koe terug te halen, wenste dat ze mocht het land uitlopen, verdrinken, zich de poten breken, een hommelzwerm op de snuit krijgen. Hij beweerde dat er ergens een stier moest zitten, vermits er niets te grazen was. Eindelijk vond hij een lange, dikke, smalle plank, legde die over het water en de melkster moest daar maar over, dat was Lien.</p>
<p class="indent">De plank wiegde diep door en wipte haar in ’t water als ze te vlug wilde gaan; maar veel erger was de angst bij valavond. Heel de wildernis leeft dan en ritselt. Als Lien er fijn op let, is het of de grond onder haar voeten meebeweegt. Zij vreest dat een mol onder haar rokken boven grond zal komen. Het zit daar ook vol otters, fluwijnen, fretten die stout zijn, want zij worden nooit door mensen verontrust; en als ge stil zit te melken! Soms springt Lien op.</p>
<p class="indent">Maar ze durft lange tijd niet eens omzien als Houtekiet haar in de rug nadert. Het is iets groots, ze denkt aan Mandus’ stier. Daar het een mens is moet het Houtekiet zijn, die sinds enige dagen weer op Deps zit, zegt men, en een gewoon mens komt daar niet. Maar allen geven die Houtekiet in hun gruwelvertelsels baard tot aan de ogen, haar tot aan de wenkbrauwen, alles pekzwart. Armen tot aan de knieën, gestalte slechts een meter vijftig, schouderbreedte wel een meter. Een monster. Hij loopt hardst op handen en voeten, zegt men; als men overal voortdurend gerief mist, is hij in de buurt; hij bespringt als een weerwolf mens en beest en bijt ze de nek af; hij snijdt, zegt men tot de kleinen, de kinderen hun tenen af; hij zingt prachtig, dat lokt een groot meisje aan, hij schoffeert en wurgt het; ’s nachts besluipt hij de stropers, kraakt ze in zijn armen, hun ribben doen knap, knap, knap en gedaan is het.</p>
<p class="indent">Deze jonge kerel nu, deze bronzen Bohemer, een en al rust en kracht, is heel anders en omdat zij hem schoon vindt, oprecht schoon, zegt zij hem dat hij toch heel zeker Houtekiet niet is. Maar hij antwoordt van wel. Een zwaarte zinkt in haar benen, maar geen angst en daar ze met één vraag uitgevraagd is, neemt ze hem nog eens gans en goed op, om Mandus te kunnen uitlachen en al de andere bluffers, die beweren Houtekiet zo dikwijls te hebben gezien. Ze zal nog meer kunnen vertellen dan hoe hij er uitziet en hoe oud hij moet zijn, want als hij de emmer melk van tussen haar benen gepakt heeft en zij aan zijn arm wil trekken omdat er geen eind komt aan zijn drinken, houdt hij met de ene hand de emmer aan zijn mond. Dat kunnen er niet veel, want zo’n emmer melk is zwaar. Met de andere hand grijpt hij haar pols en houdt hem in bedwang. Dat nu kan op de hoeve geen enkel man. Want aangegrepen in stal, schuur of onder de koe, vlucht Lien nooit voor een man en roept ook nooit: één wrong en los is ze, zelfs uit de greep van Leo, die een zak graan op de kar gooit zoals gij en ik een bussel stro.</p>
<p class="indent">‘Merci Mieke,’ zegt Houtekiet.</p>
<p class="indent">Zij, ontstemd: ‘Ik heet Lien.’</p>
<p class="indent">De koe die, weeral dwars, hem niet naar de wei wil volgen, trekt hij, als wederdienst voor de dronk, eenvoudig bij de horens tot waar ze zijn moet. Ook dat kan niemand anders: geen dier verdraagt dat ge aan zijn horens komt.</p>
<p class="indent">Van avond naar avond groeit haar verlangen hem weer te zien. Alsof de dwarse koe het weet, en haar uit Deps wil houden, blijft ze de zevende dag in de wei. Lien gaat nochtans Deps in. Zacht en smekend roept ze er vruchteloos zijn naam. Alsof de oude Mandus ook van haar verlangen weet, vertelt hij nog tergender langzaam dan anders dat hij de boswachter gezien heeft. Als hem de eer te beurt gevallen is de boswachter te zien, deze grote der aarde, heeft de boswachter gewoonlijk Houtekiet gezien en de hoop uitgesproken hem nog deze nacht te kunnen neerschieten en in de grond steken gelijk een hond vol schurft.</p>
<p class="indent">Van eindeloos ver vertrekt Mandus’ verhaal. ‘Schoon weer, Mandus, zegt hij zo. Ja, zeg ik, boswachter, als ’t zo maar blijft. ’t Zal zo blijven, Mandus, zegt hij zo. Ik zeg zo, mijn gedacht is van niet, boswachter.’ Plots gilt Lien, nijdig als een spin, dat al dat schoon weer er niet bij te pas komt, zeg wat hij gezegd heeft en daarmee uit. Weer heeft hij gezegd dat Houtekiet er vannacht aan moet. ‘Ik schiet hem neer, Mandus, en ik steek hem in de grond gelijk een hond vol schurft.’ Hij heeft het telkens met dezelfde woorden gezegd.</p>
<p class="indent">Na die nacht echter van angstig luisteren naar het schot dat nooit afgaat, kan zij Houtekiet toelachen, breed en zalig, hem de emmer melk aanbieden en hij drinkt hem halfleeg. Daarna neemt hij met grote eenvoud haar borsten en ontknoopt haar jak. Het is haar te veel dat zij voortmelkt, zwaar en rood ligt haar hoofd aan de flank van de koe. Als hij het zijne onder haar arm doorsteekt om aan haar harde, witte borst te zuigen, poogt zij nog te gekscheren dat zij zelf nog geen melk heeft, maar de lach versterft tussen haar trillende lippen en opeenklemmende tanden: hij wringt haar van de driepoot. Als zijn uitgewoede mond op de hare valt, schiet een sterke straal koemelk tussen hun beider lippen: onbewust heeft zij de koedeem geledigd die zij nog in de hand hield. Hoe lachen zij.</p>
<p class="indent">Zij zouden misschien heel de avond gelachen hebben indien zij niet nijdig geworden was, bitter gekrenkt omdat hij zei: ‘Neen, dát vergeet ik nooit meer.’ De straal koemelk vergat hij nooit meer, de rest dus wel, ze wil dadelijk naar huis. Juist daarom breekt een tweede maal zijn geweld los, over haar lichaam dat zich poogt omhoog te werken, machteloos, vruchteloos, want Houtekiet houdt men zich niet van het lijf zoals de eerste de beste stalknecht: haar twee wijsvingers knijpt hij samen boven haar hoofd, verweer u dan maar.</p>
<p class="indent">Terwijl hij in haar arm ligt als een gevelde eik, vraagt zij hoe hij heet. Hij heet Jan. Zij zegt hem dat zij deze tweede keer nooit zal vergeten, Jan, en begint hem gelaat en handen te kussen, dan te vertroetelen zijn haren en jonge baard, die donkerblond zijn en dicht gekruld. Hij laat zich dat alles goed welgevallen tot ze kreunt of hij van haar houdt. ‘Dat ziet ge van hier, zegt hij, wat beeldt ge u in, ik ken u niet eens!’ Ze kan hem zelfs niet doen bekennen dat ze mooi is. Nochtans kleedt ze zich op de rug liggend uit. O, had ze maar meer kunnen doen! Had hij haar opengesneden om te zien wat erin zit, zij zou gezegd hebben: Kijk maar, Jan.</p>
<p class="indent">Ze lag en zei: ‘Daar, wat zegt ge nu wel?’ Hij zei niets. Maar wat op dat uur overal rondom hen in Deps, dier, vogel en insekt deden, herhaalde hij, even argeloos natuurlijk en verwoed.</p>
<p class="indent">Hij beval haar zo plots naar huis te gaan, dat zij, eenmaal aangekleed, maar nog vol roes, niet meer wist waar dat huis stond, want ze ging recht de hei in, lachte, wreef zich de ogen, zei dat ze dronken was en niet meer op haar benen stond en wou weer in zijn arm gaan liggen, maar neen, vooruit, op, naar huis! Toen ze, de plank over, weer in de wei was, hoorde ze hem roepen: ‘Koekoek! Koekoek!’ En zij juichte koekoek terug. Deze, hun roep, is later wijd in de omtrek bekend geworden. Nog roept men ons, Houtekieters, achterna: Koekoek.</p>
<p class="indent">Twee die ’s avonds eenzame wegskes zoeken, gaan, zeggen wij, koekoek doen. Wil ons iemand wijsmaken dat hij bij de gebuur maar een rijf of teems wil gaan lenen, koekoek zeggen wij.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap45.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap47.html" class="calibreANext"> next page</a>
    
  </div>

</div>

</body>
</html>
