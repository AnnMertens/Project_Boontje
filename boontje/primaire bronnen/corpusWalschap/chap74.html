<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap73.html" class="calibreAPrev">previous page</a>
        

        
          <a href="chap75.html" class="calibreANext"> next page</a>
        
      </div>
    

    
<div class="booksection">
<p class="chap">29</p>
<p class="noindent">De dag na zijn huwelijk, in de voormiddag, ging Jan Houtekiet naar Baert. ’s Voormiddags zijn de mannen naar Brussel, dan is Iphigénie alleen. Zij laat zich nu helpen door twee jonge meidjes. Zelf is zij aan ’t strijken met open vensters. Langs die vensters gaat nu en dan een plukker. Door de keuken lopen nu en dan de meidjes. Midden op de straat zouden zij niet beter zichtbaar zitten en toch beginnen ze een intiem gesprek. Zij die elkander zoveel jaren zo innig hebben liefgehad zonder behoefte met elkaar te spreken. Dicht aan het open raam om lucht te hebben, daar de kachelwarmte hem benauwt, zegt Houtekiet rustig dat hij nu dus getrouwd is, is het nu in orde, is het nu goed? Zij zwijgt lang. Hij denkt al dat hij er nu alweer iets anders zal moeten bij doen, maar neen. Zij zegt ja. Het is goed. Maar het had beter kunnen zijn, Jan. Hij antwoordt dat hij dat ook wel weet. Hij denkt na over haar woorden. Zeker had het beter kunnen zijn. Het had kunnen blijven zoals het was. Zij moet toch weten dat zijn huwelijk een enorme toegeving van hem is, dat het hem zelf niet fier maakt. Hij meent uit louter goedheid iets gedaan te hebben dat zij, vooral zij, goedvindt, waarom geeft ze hem nu de voldoening niet van een goedkeuring, waarom vraagt ze hem waarom hij nu eigenlijk weggegaan is, twee en half jaar geleden? Weet hij dat zelf? Hij moest eens weg, ze deden hier allemaal zo flauw sinds die pastoor er was. Ze vraagt met stille, langzame volharding verder. Waarom hij haar niets gezegd heeft van zijn vertrek. Jan Houtekiet grinnikt even. Zou ze misschien meegegaan zijn? Zeer zacht antwoordt zij: ‘ik denk het wel.’ Verstomd, verslagen, dan met flikkerende ogen kijkt hij haar aan. Maar spoedig lacht hij. Of zij misschien denkt dat hij ergens een villa of een kasteel had en hij daar naartoe gegaan was? Maar zij schudt glimlachend het hoofd. Neen Jan. Zij kan zich goed voorstellen hoe gij geleefd hebt en gij moet ook niet denken dat zij gelijk een jong meisje... Och neen, zo in de wind is zij trouwens nooit geweest. Maar in het zuiden van Frankrijk leeft men van heel weinig heel goed. Wat is rijkdom? Hij heeft niet de minste waarde. Gij zijt sterk en handig, zij kent iets van handel. Twee drie jaar flink werken, meer niet en men verzekert zich ginder een beetje inkomen, laat zich dan helpen, houdt wat toezicht en kan rustig oud worden. Houtekiet bekomt van zijn verstomming niet. Hij vraagt iets heel anders dan hij vragen wilde: of rijkdom niets is. Dat weet hij immers ook, maar hij begrijpt niet dat Iphigénie zoiets zegt, zij die nu al zoveel jaren met Baert gewerkt heeft en gezorgd. Is rijkdom niets, herhaalt hij voor zich uit, want hij weet nauwelijks wat hij vraagt. Neen, zegt ze met een zucht en spuwt op het strijkijzer. Men moet natuurlijk te eten hebben en gekleed zijn. Maar de rest, Jan, heeft geen waarde. Dat is rechtstreeks tegen Baert. Al die jaren heeft hij rond haar gedraafd, zijn wijsheid rondgebazuind dat er in de wereld niets bestaat dan geld, dat er niets anders is dan vooruitkomen. Al die jaren heeft zij gezwegen, trouw haar plicht gedaan, haar liefde stil en diep bewaard. Nu spreekt zij. Nu fluistert zij. Nu horen de muren die doortrokken zijn van Baerts harde machtwoorden heel stilletjes de waarheid. ‘Maar toch,’ zegt Jan Houtekiet, en zwijgt, want hij kan heel goed luisteren, maar conversatie is zijn fort niet. Zij verstaat hem echter, kijkt hem voor het eerst weemoedig aan en zegt: ‘Neen Jan, liefde.’ Indien zij gezegd had dat de hemel werkelijk bestaat, en zij had ergens een gordijn opengeschoven en hij had de hemel werkelijk gezien, God de Vader, de engelen, de heiligen en die zielen die per miljoen op een speldepunt kunnen zitten, Jan Houtekiet zou niet zo verbaasd, niet zo gelukkig geweest zijn als nu dat paar ogen van Iphigénie voor hem opengaat, terwijl zij zegt: liefde. En daarbij nadert hem haar aangezicht slechts enige millimeters, maar het is of het naar hem toekomt om hem het woord te geven in de vorm van een kus. Duizendmaal heeft hij dat woord gehoord uit de mond van vrouwen. Vrouwen die hem willens nillens altijd en allemaal tot zich getrokken hebben zoals de magneet erts, tot zijn meerder leed. Nooit heeft het hem iets gezegd. Eenmaal heeft hij gedacht het te begrijpen in de mond van Lien, maar naderhand heeft hij toch vastgesteld dat het iets is waar geen man bij kan. De vrouwen hebben verschillende woorden. Vuil bijvoorbeeld. Geen man begrijpt waarom ondergoed op zeker ogenblik vuil is. Men voelt er zich beter in dan ooit, plots is het vuil en krijgt men een ander, dat stijf is en ongemakkelijk. Wassen is een vrouwenwoord. Zeker, eenmaal gewassen voelt men zich anders, maar toch komt het bij geen man op zich last aan te doen met water. Schuren. Geen man merkt iets aan de vloer en opeens moet hij nodig geschuurd worden. Versleten. Men is diep gehecht aan een kledingstuk, het zit aan het lichaam gegoten, men wil het nooit meer uitlaten en plots is het versleten. Zulk een vrouwenwoord is ook liefde. Misschien betekent het werkelijk iets, maar dan kan toch geen enkel man het begrijpen. En nu begrijpt Jan Houtekiet het. Zonder een toelichting, plots, in een flits. En het is niet eens een kleinigheid, het is iets ontzaglijks en algemeens. Hij is zoals een kind dat verneemt dat de sterren geen lichtjes aan een gewelf zijn, maar geweldige werelden in een oneindigheid. Liefde is ook dicht bij hem. Liefde is in hem geweest en hij wist het niet. Liefde is wat hem heeft doen terugkeren, alhoewel hij daar eigenlijk geen reden voor had. Liefde is wat hem onrustig gemaakt heeft. Maar neen, dat was nog geen liefde. Liefde is deze twee ogen. De smart in die ogen, het verlangen in die ogen en toch ook geluk. En dat tezamen... Maar de gedachten van Jan Houtekiet duizelen, zoveel gemengds kan zijn eenvoudige heldere geest niet bij en uit elkaar houden. Hij blijft in die ogen kijken, hij grijnst zijn tanden bloot in zijn peper en zouten baard en hij voelt dat als hij nu rechtkomt er iets zal gebeuren, waarna van haar niet veel meer zal overschieten en van hemzelf misschien ook niet. Hij is tot nu toe een braaf man geweest, maar als zij hem zo blijft aankijken zal hij voor de eerste maal in zijn leven brullend losbreken en men zal zien wie hij is. Want er steekt weer een tempeest in hem op. En zie, als Jan Houtekiet voelt dat hij inderdaad gaat rechtstaan, dat het niet meer te vermijden is, komt een van de meidjes binnen en vraagt of mevrouw haar de verse lakens wil geven voor de bedden. Iphigénie neemt haar sleutels en gaat de kast openmaken. Als zij terugkomt is Jan Houtekiet nog lang niet de oude. Terwijl zij weg was heeft hij maar eerst begrepen dat hij deze schone vrouw, die zo heel anders is dan al wat op Deps rondloopt, heel zijn leven had kunnen bij zich hebben zoals Lien, en hij, gloeiende ezel, heeft daar nooit zelfs aan gedacht. ‘Iphigénie,’ zegt Jan Houtekiet, ‘ik heb dat niet geweten.’ Ze glimlacht en antwoordt niet. Hij zegt dat ze de eerste keer, toen hij met een haas kwam, er vandoor had moeten gaan. Dat doet haar lachen. Neen Jan, dat zou zij niet gedaan hebben. Hij vraagt haar wanneer ze ’t dan wel zou gedaan hebben, misschien toen hij hier met zijn beer wegreed? Weemoedig schudt zij het hoofd. Dan ook nog niet. Maar wanneer dan? En weerom kijkt ze hem aan zoals toen ze zei: liefde, en nu zegt ze hem: ‘Veertien dagen na uw vertrek. Dan zou ik het gedaan hebben. Dan wist ik dat ik mij vergist heb.’ Ze strijkt rustig voort, terwijl Jan Houtekiet al dit onbegrijpelijke mediteert en zich afvraagt of dit de vrouw Iphigénie is, die een kerk wilde en vreest dat haar liefde voor hem hiernamaals zou worden gestraft. De stilte duurt lang. In de tuin fluit een werkman die de hoenders voedert. Een pauw schreeuwt. ‘Maar wat zegt God daarvan?’ vraagt Jan Houtekiet. Het antwoord blijft weerom uit, maar eindelijk rollen twee tranen uit haar ogen, zij fluistert in een diepe zucht: ‘Dat weet ik niet.’ Alsof zij de moed opgegeven had zoals destijds Theresia Tecleyn.</p>
<p class="indent">Wie hen van verre bespieden zou, zou denken dat Jan Houtekiet door het open venster naar de volière zit te kijken, dat Iphigénie strijkt en dat beiden geen woord met elkander spreken, zo stil en met zulke lange pozen verloopt het gesprek. ‘Gij moet u ook niets verwijten Jan, als ge ’t mij gevraagd had, zou ik toch niet meegegaan zijn. Zeg dan niet, Jan, dat ik maar een vrouw ben, de vrouwen zijn volgens u dom, nietwaar. Ik heb heel mijn leven over dat alles nagedacht. Ik heb gewerkt voor Nard. Aan u heb ik gedacht. Maar met denken komt men er ook niet, Jan, zolang men niet wijs geworden is. En de wijsheid komt te laat.’ Jan Houtekiet antwoordt onmiddellijk: ‘Is ze nu gekomen?’ ‘Ja Jan,’ fluistert ze even snel. Hij fluistert: ‘Kom dan, Iphigénie.’ En de man die de dag tevoren getrouwd is met een moeder van zestien zijner kinderen, staat op, bereid om hier dadelijk met haar de deur uit te gaan, niet te weten waar naartoe, maar te gaan, te blijven gaan tot zij zegt: ‘Hier.’ Zij verwijdert zich om kwansuis een nieuw ijzer van de kachel te nemen. En om het laatste dat zij hem te zeggen heeft niet in een stilte en kalm genoeg te zeggen, doet zij gruis op de kachel. Na dit alles neemt zij de twee armen van het kacheldeksel als om zich daaraan vast te houden en fluistert dat het te laat is, het is de moeite niet meer waard, zij zal er niet lang meer zijn. Hij voelt zijn hart stilstaan, houdt baard en kin vast alsof die sidderen en vraagt wat dit betekent, Iphigénie. Het betekent, zegt zij, dat zij ziek is. Nard weet het nog niet, de jongens ook niet, hij verneemt het de eerste van allemaal. Zij is voor vier maanden naar de stad geweest bij een dokter. Dan heeft zij aan Nard en de jongens verteld dat de dokter er niets ergs in zag, maar zij had wel met een half woord veel verstaan en daarbij, zonder dat de dokter een ernstig gezicht zet, voelt men zelf wel dat het einde komt. Waarom heb ik nu gewerkt? Mijn leven is ten einde, wat heb ik gehad? Ik weet nog altijd niet waarom ik u liefgehad heb, Jan. Tot ik geweten heb dat het met mij gedaan is, heb ik er nooit aan gedacht dat wij hadden kunnen samen zijn. Ik wist dat ge mij de eerste keer gegrepen hebt zoals ge nu nog doet met elke vrouw die u maar eens vriendelijk aankijkt. Ik heb dat altijd heel gewoon gevonden. Meer recht had ik immers niet. Ik gaf u toch ook niet veel, zo maar een heimelijke, laffe liefde. Ik bedroog Nard, gij moest mij ook niet trouw zijn. En toch hield ik van u. Ik wist dat gij ook van mij hield. Ik begrijp het niet, maar het was zo. En dat is het enige, het enige dat ik van mijn leven heb gehad. Uw liefde. Gij zijt al mijn geluk geweest. Ge weet misschien dat ik dikwijls wroeging gehad heb. Maar nu ik weet dat het met mij gedaan is, ben ik in alles gerust en ik heb een groot spijt: dat ik mijn liefde niet gevolgd heb. God hoort mij, ik weet het. Maar ik heb hem gezegd: Als ik er moet voor gestraft worden, straf mij dan, ik kan niet anders. Ik heb altijd gedacht dat ik het mij later zou beklagen, Jan, en dat ik bang zou worden in ’t gezicht van de dood. Het is het tegenovergestelde. Dat laten we ons op school en door de priesters wijsmaken als we gezond zijn en dan denken we: nú zijn we niet bang, maar we zullen het zijn als we zullen sterven. Jong en gezond laten we ons bang maken met een angst die later niet komt. Als men eenmaal weet dat het leven gedaan is, Jan, heeft men alleen spijt, omdat men niet heeft durven leven. Ik heb maar eerst geweten hoeveel ik van u hield toen papa, ge weet wel, ja. Toen hadden we samen moeten weggaan. Naar niets kijken. Alles achterlaten en onze weg gaan. Dat moet de mens doen, Jan. Ik vraag mij nu dikwijls af: Zoudt ge wel zo gelukkig met Jan geweest zijn als ge zijn vrouw geworden waart. Hij was zo heel anders en gijzelf waart toen ook anders dan nu. Maar nu ken ik u goed, ik ken u beter dan gijzelf en ik ken mijzelf. Hoe meer ik erover nadenk, hoe klaarder ik voor mijn ogen zie dat wij van uur tot uur gelukkig zouden geweest zijn.</p>
<p class="indent">‘Zwijg,’ zegt Jan Houtekiet nors. Want het tempeest doemt weer duister in hem op, een lust om het vuur uit de kachel te scheppen, er al wat branden kan mee aan te steken en haar te omarmen tot alles brandend op hen ineenstort. ‘Lieve vriend, zegt zij, ik heb zoveel jaren gezwegen en binnenkort zwijg ik voorgoed, laat mij tenminste een keer uitspreken, de vorige keer zijt ge voor twee en half jaar weggegaan. Als ge nu wegloopt, zult ge niet eens een vol jaar moeten wegblijven. Nog een beetje geduld, Jan, het is bijna gedaan. Ge zult het niet geloven, maar sinds ik weet dat ik sterven moet, denk ik de hele dag aan ons geluk. Juist gelijk een jong meisje droom ik nu. Maar het meisje droomt hoe haar huwelijksleven zal zijn, en ik, met de dood in het lijf, droom hoe ons geluk zou geweest zijn als ik geweten en gedurfd had. Nard is een brave man. Hij is verstandig. Dat is niet erg. Maar hij heeft geen hart. Ik wil niet zeggen dat hij harteloos is, integendeel. Maar hij weet niet wat liefde is. Hij denkt dat hij zichzelf rijk gemaakt heeft. Dat is ook waar, maar ik heb er veel meer toe bijgedragen dan hij weet. Ik zou nu, als ik nu nog kon herbeginnen, niet meer denken aan rijk worden, Jan. Maar als wij van jongs af begonnen waren, gij en ik, toen ik nog rijk wilde worden zoals mijn familie geweest is, dan zouden we met minder begonnen zijn, met helemaal niets, maar veel verder gekomen. Nard denkt dat er niemand is zoals hij. Hij is een wroeter, maar dat is ook alles. Hij kan eigenlijk niets dan kopen en verkopen. Zijn handen staan verkeerd en is hij met al zijn geld niet dezelfde bekrompen boer gebleven? Hij ziet iets heel goed maar al de andere dingen ziet hij niet. Met u zou het heel anders gegaan zijn. We zouden nog meer geworden zijn dan rijk. Gij zijt knap, begaafd voor alles. Gij zijt verstandig en ge hebt gemoed. Heel veel gemoed. Men denkt hier dat ge een halve wilde zijt. Hoe dom! Haha! Hahahaha! Jan, nu denkt ge, waarom lacht ze opeens, daar valt toch niet mee te lachen. Dat is waar. Weet ge waarom ik lach, Jan? Sinds weken zie ik u elke dag in Fréjus. Weet ge waar dit ligt? Tussen Marseille en Nice. Daar heb ik als kind gewoond. En ik zie u daar in Fréjus, in datzelfde huis, een groot rose huis en ge zijt gekleed zoals grootvader, die had ook een baard, maar hij was helemaal grijs. Grootvader was ook zo onverstoorbaar statig als gij. Zo zie ik u. Een rijke deftige meneer. Dat gaat u niet, ik weet het, zet maar niet zo’n gezicht. Ik zeg u: zo zoudt gij geworden zijn, zo zou ik u gemaakt hebben, want dat hebt gij in u. Gij zijt geen boer, Jan, ook geen zwerver of landloper. Ge zijt evenmin als ik geworden wat ge in u had. Ge hebt ook liefde gemist. En daarom hebt ge u nooit aan één vrouw kunnen houden.</p>
<p class="indent">Nu ben ik bijna uitgesproken, Jan. Ge hebt goed geluisterd. Maar nu moet gij mij ook iets zeggen. Ik vraag mij de laatste tijd, als ik zo zit te dromen, dikwijls af: al goed en wel, maar hield Jan wel zo van u als ge denkt? Hij zag immers alle vrouwen graag. Hield hij van u wel een beetje meer dan van de anderen? Heeft hij wel geweten hoeveel ge zelf van hem hield? Jan, luister, ik weet dat allemaal, maar ik wil het toch eens van u zelf horen. Ik heb mij toch niet vergist, nietwaar? Als we twintig, vijfentwintig jaar geleden samen van hier weggegaan waren, zouden we nu nog samen zijn in Fréjus, nietwaar, met onze vier jongens. Ge zoudt niet weggegaan zijn, ge zoudt naar geen andere vrouwen gekeken hebben, ge zoudt mij nooit verdriet gedaan hebben, we zouden al die tijd, van toen tot nu, gelukkig, stil gelukkig geweest zijn. Ik droom mij dat niet verkeerd, Jan, ik heb voor die enige maanden niets anders meer dan dat dromen. Ik vergis mij toch niet, zeg mij dat eens.’</p>
<p class="indent">‘Iphigénie,’ zegt Jan Houtekiet, ‘zwijg, of ik doe iets en ge zult er spijt over hebben. Hoe kan ik daarop antwoorden? Ge weet dat het zo is en beter kan ik dat niet zeggen. Van al wat ge mij nu vertelt wist ik het eerste woord niet, maar ik zal u genezen en dan gaan we samen ergens naartoe.’</p>
<p class="indent">Hij stond op, zij schrok bij het zien van zijn gelaat, dat vervaarlijk grijnsde. Hij kneep de ogen van pijn half dicht en was met drie stappen aan de deur, maar de klink ging niet open. ‘Nondedju,’ tierde hij, ‘die godverdommese klink gaat nu nooit open.’ Hij sloeg met volle vuist de grote gebloemde ruit uit de deur. Ze rinkelde op de grond, alsof hij een hele porseleinkast neergeslagen had. Hij stak een hand door het paneelgat om de klink aan weerskanten open te wringen. ‘En zeg hem,’ raasde hij, ‘dat ik het gedaan heb en als hij te beest is om er een klink in te zetten die opengaat, kom ik godverdomme heel zijn deur uitbreken, het heeft nu lang genoeg geduurd!’ Weg was hij. De meisjes kwamen toegeschoten, twee plukkers staken hun hoofd door het venster. Zij vonden Iphigénie aan tafel zittend met de handen voor de ogen. Het oerkomisch onbeholpene in deze uiting van geluk en smart deed haar lachen dat ze schokte, de passie ervan, want zij kende zijn passie, deed haar schreien als brak haar het hart. De plukkers wipten door het venster, want zij dachten dat Houtekiet haar een kwade slag had toegediend en zij binnen de tien seconden dood van haar stoel ging vallen. Hoe stonden zij verstomd toen zij hun meesteres zagen opstaan, zich de lendenen grijpen en haar lach bedwingen alsof zij te moe was en deze te veel pijn deed. Neen, zei zij, zo had zij nog nooit in haar leven gelachen. Jan zit hier kalm te praten zoals gij wel gezien hebt, hij staat rustig op en die klink, die al minstens vijftien jaar hapert, en die hij duizenden keren geduldig opengedaan heeft, diezelfde klink maakt hem opeens zo kwaad, maar zo kwaad! Neen dat gezien te hebben is haar werkelijk een dure ruit waard. Is mij dat in godsherennaam lachen.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap73.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap75.html" class="calibreANext"> next page</a>
    
  </div>

</div>

</body>
</html>
