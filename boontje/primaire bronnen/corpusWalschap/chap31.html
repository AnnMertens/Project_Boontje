<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap30.html" class="calibreAPrev">previous page</a>
        

        
          <a href="chap32.html" class="calibreANext"> next page</a>
        
      </div>
    

    
<div class="booksection">
<p class="chap">11</p>
<p class="noindent">’s Anderendaags zo maar doorgestuurd worden en weer terugmoeten in gewone dienst, zou Thijs ontegenzeglijk hard gevallen zijn indien hij, nuchter, zich niet meer herinnerd had wat hij eigenlijk had gezegd, maar hij wist het maar al te goed. Hij was blij van de Brusselse meid aan de deur het bevel te krijgen terug te gaan naar de kazerne, zo moest hij niemand anders onder ogen komen. En hij was nog blijer als hij aan Corinne dacht, in de kazerne zou ze hem niet genaken. Maar ze schreef hem. Een heel kort briefje met regels onleesbaar schrift, dat rechts omhoog liep; hij moest naar de academie komen en haar opwachten aan de ingang, Corinne. Hij ging en zij wandelden. En zolang zij wandelden wisten zij elkander niets te zeggen, want over het gebeurde was Thijs heel gauw uitgepraat, intieme woordjes leidde hij kalm af en een gewoon gesprek kon hij met haar niet voeren. Ze leidde hem naar een park en hij zat op een bank met armen en benen gekruist, een houding die zij vergeefs trachtte te doen opgeven. Niet lang echter, opeens werd ze woedend. Waren ze thuis geweest, ze zou hem in het gezicht geslagen hebben. Ze wilde hem iets hatelijks zeggen of zo maar, met de tanden opeen: ik haat u, maar ze zei dat ze naar huis moest, stond op en ging. Thijs had voor de zoveelste maal geleerd dat men zich met andermans zaken niet moest bemoeien. De mensen willen het nu eenmaal niet.</p>
<p class="indent">Hij keek aandachtig rond naar het leven in de kazerne op zoek naar een zin van alles, die hij voelde niet te kunnen vatten. Voor het eerst begreep hij dat hij niet was zoals de anderen. Had hij in een onbegrijpelijke dwazigheid geleefd? De mens denkt altijd aan zichzelf, hij altijd aan de anderen. Hij ziet drie soldaten naar een stoel springen en die hem heeft, heeft hem. Hij staat daar heel verstrooid naar te kijken en denkt: het is toch eigenaardig dat ik meer plezier heb van die stoel aan een wildvreemde te geven dan van er zelf op te zitten. De eenvoudigste alledaagsheden worden openbaringen. Hij staat met de rug tegen de muur rond de kazerne. Een voerman die kasseien geladen heeft, schopt zijn paard tegen de buik, er gaat een pijn door zijn hart, hij hoort opeens de kop kraken van de kat die hij vermoord heeft en hij schaamt zich. Misprijzen de anderen hem omdat hij als ordonnans afgezet is, of voelen zij zelf dat hij niet bij hen hoort, hij wordt in elk geval met de dag eenzamer. Hij zou naar ergens willen verlangen en weet de plaats niet te noemen: het is naar een betere wereld, dat begrijpt hij nog niet. Lieneke schrijft hem een kort briefje, het eerste en het enige. Ze vraagt naar hem niet, vernoemt vader noch moeder, maar Pol gaat trouwen met zijn bazin. Dat die bazin negentig kilo weegt en zeventien jaar ouder is dan Pol, is haar niet het vermelden waard, maar ze drukt erop dat Pol er zich nu warm ingedraaid heeft. Pol is rijk en Pol is zijn eigen meester en Pol rijdt ’s zondags in een ‘landoke’ en Pol dit en Pol dat. En dan een korte zin: ‘wie ook getrouwd is, Rosa met die onderwijzer. Beste groeten, uw zuster Helena.’ Thijs voelt een nijpende pijn. Dus Pol heeft het er goed afgebracht, hij niet, hij is niet eens meer knechtje.</p>
<p class="indent">Maar aan zichzelf twijfelen kan Thijs niet lang: hij glimlacht om de verbluftheid die hij allen nog zal bezorgen, want hij zal eenmaal een machtig man zijn. Ja, Rosa, de jongste, trouwde ook de laatste en juist bijtijds: ’s zaterdags.</p>
<p class="indent">En ’s zondags stierf de boer, minstens een maand vroeger dan ze verwachtten. Ze zou hem eigenlijk liever eerst hebben laten sterven, want de hoeve was leeggetrouwd en zomin als haar broers en zusters, die allen het boeren ontrouw geworden waren, was zij van plan de Walhoeve in de draai te houden. Na de begrafenis had men zo gauw en zo goed mogelijk alles kunnen verkopen en ze zou met haar onderwijzer het gedroomde gesloten huis hebben kunnen betrekken. Het nadeel van die oplossing zou geweest zijn, dat ze het huwelijk nog een aantal rouwmaanden lang had moeten uitstellen en die tijd doorbrengen bij een van de broers of zusters, die daar zeker niet erg op gesteld waren; en ver van haar Karel. Nu had ze hem.</p>
<p class="indent">Het ergste van vaders voortijdigheid was nog niet dat de huwelijksreis in het water viel, maar dat Karel de avond van de begrafenis, toen hij meer dan twee uren met de anderen mee gesproken had over verkopen en verdelen, zodra hij alleen was met Rosa, zich plotseling met de vuist voor het voorhoofd sloeg en deed alsof de gedachte die hij altijd gehad had, hem nu opeens weer inviel: hij noemde het stommigheid eerste klas, die hoeve te verkopen.</p>
<p class="indent">Men zou er nauwelijks de helft van de waarde voor krijgen, voor ieder een hoopje geld, dat men dan nog niet eens behoorlijk wist te beleggen. Ergens een intrestje van niks. Maar als zij de hoeve hielden en broers en zusters uitkochten, zouden die eerst en vooral instemmen met het princiep, dat degene die langst thuis gebleven is en in het ouderlijk huis blijft, bevoordeligd mag worden. Eerste profijt. En tweede profijt...</p>
<p class="indent">Zij onderbreekt hem. Hoe kan hij nu zo iets zeggen? Zal hij, onderwijzer, hier boer spelen? Zal hij zijn plaats van schoolhoofd opzeggen? Hij wist toch al lang dat zij geen boerin wil blijven. Weet hij niet dat zij al een huis gehuurd en gemeubeld hebben?</p>
<p class="indent">Het duurt een poos eer hij zegt: ‘en ik wil geen schoolmeester blijven.’ De vierde dag na de bruiloft zegt een vrouw nog niet vlakaf: gij hebt mij bedrogen, maar zij denkt het. Haar liefde is dan nog te levensonwijs om een felle schok te kunnen verdragen. Haar illusies moeten onder zachte dagelijkse klopjes afschilferen als glazuur; van een harde beginslag breekt de hele liefde.</p>
<p class="indent">De verliefdste vrouw, en Rosa is de verliefdste niet, kent die eerste dagen ogenblikken waarop mannelijke tact de huiver moet verwijderen van het gevoel dat zij met een vreemde te bed gaat. Zij wordt angstig omdat zij in zijn macht is; zij denkt: indien hij mij vannacht eens doodneep. Dat gevoel wordt meester over Rosa, zij raakt het niet meer kwijt. Hoe anders is het tussen hen geweest, dan tussen haar en Thijs. ‘Kom slapen,’ zegt hij en zij durft niet. Er zijn vele vrouwen die niet durven slapen in een huis waar een dode ligt, maar zij krijgen die angst dan niet ná de begrafenis.</p>
<p class="indent">De nacht lang ligt zij wakker naast de zoon van een schoenlapper die haar opgevrijd heeft om in het bezit te komen van deze hoeve. Hoe meer zij nadenkt over de geheime plannen die hij al die tijd gebroeid heeft, des te klaarder ziet zij in, dat alles nog niet vervuld is naar zijn wens. Waarom zou hij nooit over zijn voornemen gerept hebben, nooit gezegd dat het onderwijs hem tegenstond, nooit laten horen dat hij liever boer zou geworden zijn? Zij gaat na hoe dikwijls en duidelijk zij hem gezegd heeft dat zij blij was van die hoeve en het vuile werk weg te komen en nooit heeft hij ook maar laten vermoeden dat het wel eens anders kon worden. Twee dagen voor hun huwelijk heeft zij in het gehuurde huis nog allerlei in orde gebracht. Ze is hem gaan afhalen aan de school, het was er prijsuitdeling. Hij heeft haar getoond waar men mettertijd nog klassen zou bijbouwen. Een huis voor het schoolhoofd moest er ook nog komen. Dat heeft zij dan zo heerlijk gevonden, een nieuw huis, waarvoor men geen huur moest betalen. En vuur en licht gratis. Nu herinnert zij zich dat hij daar niet op doorgegaan is, niet gezegd heeft: eens zullen wij daar wonen. Hij zei maar ja. Waarom? En hij wist toch dat vader niet lang meer leven kon.</p>
<p class="indent">Waarschijnlijk was hij er zeker van dat zij hem niet zou gewild hebben als zij iets van zijn plan vermoedde. Maar dan wist hij toch ook dat alles bij haar zou breken, wanneer hij er na het huwelijk mee voor de dag kwam. Wat heeft er dan in die vierkante kop met kleine diepliggende ogen gestoken? Ofwel dat zij zich zou schikken, ofwel dat hij haar rap zou leren wiens wil wet is, ofwel dat het er niet op aankwam. Of heeft hij zich ingebeeld dat het maar een korte miserie met haar zou zijn? Heeft hij misschien een andere op het oog en moest dit huwelijk maar dienen om in het bezit van de hoeve te komen? En hoe heeft hij zich dan ingebeeld zich van haar te ontmaken? Gij heimelijke dikkop, raak mij niet aan, uw mond smaakt naar schoenmakerslappen.</p>
<p class="indent">‘Karel, ik ben ziek.’</p>
<p class="indent">Hij omvat haar vurig. Ze weet toch wel, in het begin zijn vrouwen daar ziek van, misschien mogen ze al hun kindje verwachten. Zijn vreugde is een mes in haar hart. Waarschijnlijk kent hij de wet. Hij zal die wel nagepluisd hebben, zij zal wel bepalen dat er eerst een kind moet zijn eer hij de volle eigendom kan krijgen. Naar de wet moet zij zich morgen zelf eens bevragen. Als het maar niet te laat is. Tot zolang zal hij haar niet meer aanraken. Zij smeekt hem daarom, want zij is zo ziek, zegt zij.</p>
<p class="indent">Ja, die eerste dagen zijn vrouwen nogal eens ziek. En ook eigenaardig. Hij moet zowaar in volle nacht opstaan, de grote waakhond gaan losmaken en die moet in de kamer blijven. Indien de wet geen kind vereist en hij haar deze nacht ombrengt, zal zij Black ter hulp roepen, met die zult ge het kwaad hebben, geniepigaardje.</p>
<p class="indent">Het verbaast hem dat zij geen enkel bezwaar meer maakte tegen zijn nieuwe levenskeuze. Aan zo weinig had hij zich niet verwacht. Het moet haar toch zwaar vallen. Hij weet toch hoe zij verlangde naar het nieuwe leven. Ze lachte zo gelukkig: ik zal van de morgen tot de avond madam zijn en ze zou Let goed dresseren als meid. Op een hoeve, waar het werk op vele plaatsen te zoeken is en men wat zelfstandig doorzicht moet hebben om zich verdienstelijk te maken, verrichtte zij niets dat deugde en liep maar in de weg. Maar in een gesloten huis ligt het werk in drie, vier vertrekken en het herhaalt zich met dagelijkse eenderheid. Zo iets kan men haar aangeleerd krijgen en men is er van minuut tot minuut bij. Denk eens, Karel, een onbetaalde meid en een die voor al de rest ook geen eisen stelt, geen uitgangsdag moet hebben, met oude kleren tevreden is en later, als er kinderen zullen zijn, kind zal zijn met de kleinen, want met kinderen spelen is het enige wat ze tot nu toe kan.</p>
<p class="indent">Hij besluit maar dat een vrouw een eigenaardig wezen is. De liefde geeft haar een onvermoede, onberekenbare kracht. Of zou het ook kunnen zijn dat zij zich eigenlijk tevoren slechts geschikt heeft in dat nieuwe, omdat zij nooit denken dierf, dat hij boer zou willen worden. Slechts een mogelijkheid overweegt hij niet: de teleurstelling is zo groot, de verrassing zo pijnlijk, dat zij dadelijk inziet voor een besluit te staan, dat al van in het begin hunner vrijage vaststond. Het is nutteloos, denkt zij, ertegen te vechten. En als men in het huwelijk gelokt is door een man die men haten en verachten moet, wat komt het er dan nog op aan, of hij schoolhoofd is of boer?</p>
<p class="indent">De volgende dag is er al iets beters dan de bandhond: Thijs. Ze zitten aan tafel met meiden en knechten en het doet Karel niet veel genoegen, zou men zeggen als men hem in het oog houdt, dat zijn vrouw zo blij verrast opspringt: ‘maar zie nu toch eens wie we daar hebben.’ Ze gaat Thijs halverwege tegemoet, maar voelt bijtijds dat de verrassing haar een pert speelt, zwenkt af en voor wie nu wat van goede wil is, kan alles de schijn hebben, alsof zij opgestaan was om voor Thijs een stoel bij te schuiven, alhoewel dat ook niet nodig was. Neen, want Thijs heeft juist gegeten, hij komt maar even goedendag zeggen: gisteren is hij voorgoed teruggekomen. Het nieuws over de boer heeft hij gisteren al vernomen, maar hij komt vooral, zegt hij, om de meester en Rosa proficiat te wensen en allen staan ze verstomd over de zwierigheid waarmee hij op hen losgaat en handen drukt. De linkerhand houdt hij schrijlings in de zijde, de rechterschouder buigt wat meer voorover dan de andere, hij glimlacht breed en hartelijk. En veel geluk, zegt Thijs. Merci, zegt de meester, en Rosa zwijgt ernstig. ‘En dag Let, hoe is ’t er mee, ge zoudt nog niets zeggen, gij.’ Ze glimlacht hem matjes toe en hij ziet direct dat ze nog altijd met een hoge rug en ingezonken borst aan tafel zit, dat moet hij haar straks weer eens goed voorhouden. Want hij komt eigenlijk voor haar. De boer is gestorven, de hoeve zal verkocht worden, wat zal er met Let gebeuren? Nooit heeft de belofte aan het sterfbed hem gedrukt zoals nu.</p>
<p class="indent">Nauwelijks zijn meiden en knechten opgestaan en de deur uit, of Rosa verstomt Karel door zich levendig tot Thijs te wenden, hem welkom te heten op de Walhoeve, waar hij altijd zo graag gezien was en hoe dikwijls hebben ze niet gezegd: wat missen we onze Thijs. Ja, echt waar! En nu komt Thijs weer juist van pas. De hoeve wordt niet verkocht, Karel en zij worden hier nu boer en boerin. Zij wil geen kwaad spreken over een der knechten of meiden, maar hij weet zelf goed genoeg hoe het gaat: de een is te oud, de andere te jong en als het erop aankomt is er altijd een man te kort op wie men ten volle kan betrouwen. En ze weten het hier allemaal: op Thijs kunnen ze dat, hem is nooit iets te veel.</p>
<p class="indent">Nu weet Thijs nog niet wat beginnen. Hij kan thuis werken nu vader de hulp van Pol mist, maar hij heeft een andere droom, waarvan hij nog maar juist weet dat het niet de mandenmakerij is, meer niet. Nu Rosa hem vraagt weer op de hoeve te komen, weet hij dat het nog veel minder de boerderij is. Het is een drang naar zelfstandigheid, een eigenaardig gevoel voor iets beters bestemd te zijn. Teleurstellingen hebben dit alles belet vorm te nemen. Zou hij dan hier in de weg komen lopen van een jong paar? De ogen waarmee Rosa hem aankijkt, waarschuwen hem op zijn hoede te zijn. Hij zegt dat hij nog eens moet nadenken en er thuis over spreken. Hij liegt wat. Waarschijnlijk zal hij wel terug naar de stad gaan. De eigenaar van de bakkerij, waar hij vóór zijn militaire dienst geweest is, schrijft hem altijd maar brieven om alstublieft toch terug te komen. De kapitein wiens ordonnans hij was, biedt hem ook een plaats aan in een toespeldenfabriek boven Nijvel. De zoon van de kapitein is getrouwd met de dochter van de fabrikant, ziet ge. Gisterenavond was Pol thuis en die zei: kom bij mij, ik kan u goed gebruiken. Maar moeder was erop tegen. Het presseert immers niet, zegt ze, Thijs kan vader helpen en op zijn gemak uitzien naar iets dat hem past, hij moet niet het eerste het beste nemen. Ja, rechtuit gezegd, Thijs is altijd graag op de hoeve geweest en hij zegt niet neen.</p>
<p class="indent">‘Ge moogt niet neen zeggen, Thijs.’ Karel bekijkt zijn vrouw en Thijs weet niet waar kijken. Karel staat op en zegt dat hij naar de wei gaat. Als zij op die toon een knecht aanwerft, zal ze hem wel dingen te zeggen hebben, waarvoor ze liever met hem alleen is. Hewel, hij trekt er vanonder, kus hem nu maar af, dan zal hij wel blijven. Maar ik zal hem overmorgen doorsturen. Hij stapt geweldig voort, dapper omdat hij er zeker van is dat er niets zal gebeuren.</p>
<p class="indent">Ze moest inderdaad met hem alleen zijn, Thijs mag niet weggaan, ze moet hem iets zeggen. Hij moet hier op de hoeve komen, hij mag het niet weigeren, hij mag het niet.</p>
<p class="indent">‘Ik weiger niet,’ zegt Thijs, ‘ik moet er eens over napeinzen.’ Maar zelfs dat mag hij van haar niet. Hij moet het nu aannemen, nu ja zeggen. Hij moet het doen, omdat zij het hem vraagt.</p>
<p class="indent">‘Rosa,’ zegt Thijs, ‘ge zijt getrouwd.’ Maar zij antwoordt dat hij juist daarom niet neen mag zeggen. Hij begrijpt dat niet en moet ook niet lang aandringen om de reden te kennen: zij is zo bang dat Karel haar iets zal misdoen. Zij heeft haar moeder haast niet gekend, maar zij gelooft niet dat zij die zo openhartig in vertrouwen zou durven nemen als Thijs. Hem kan men alles zeggen, dat weet zij en nooit zal iemand anders het weten. Hewel, ja, zij is bang voor die man. Zij noemt hem niet eens meer Karel. Hij heeft haar getrouwd alleen om de hoeve, hij heeft haar bedrogen, een huis gehuurd, had dat laten meubelen en gisteren zegt hij opeens dat hij zijn ontslag geeft als onderwijzer om hier boer te worden. Hij houdt niet van haar, Thijs. En nu vreest zij dat hij zich van haar wil ontmaken. Weet Thijs niet wat de wet bepaalt? Als zij sterft zonder kind, wordt de hoeve dan helemaal van hem? Wil hij dat niet eens voor haar bevragen, zo gauw mogelijk?</p>
<p class="indent">Deze is er een die Thijs kent en begrijpt. Met een paar woorden geeft ze hem de genadeslag: ‘nu ziet ge waar ge mij gebracht hebt, ge hebt niet gewild.’ Hij voelt wel dat de redenering niet helemaal klopt, want hij heeft wel niet gewild, maar toch evenmin gewild dat zij de onderwijzer nam. Een schijn van schuld is echter genoeg om dat overgevoelig geweten van Thijs te bezwaren.</p>
<p class="indent">Een haastige meid dwarst nu en dan de keuken, zodat Rosa zich een air moet geven door iets over en weer te dragen en Thijs frutselt wat aan de haard. Wat hij zegt klinkt ruw: het moet zijn vreugde verbergen omdat zij hem nodig heeft en in vertrouwen neemt. Hij noemt dat allemaal flauwe complimenten, zij beeldt zich wat in. Ja, ze moest zich schamen zo over haar man te spreken, dat zijn geen manieren voor een pasgetrouwde vrouw. Gelukkig heeft ze het maar aan hem alleen gezegd, het is er voor eeuwig in een graf gevallen. Maar pas op, durf de mond niet meer opendoen, tegen iemand anders, Rosa.</p>
<p class="indent">Komt ge? vraagt zij, want dat is het enige dat zij weten moet. Het staat bij hem natuurlijk al lang vast dat hij komt, maar hij verklaart koel dat hij eigenlijk niet zou mogen komen, juist om haar te bewijzen dat een vrouw zo niet over haar man mag spreken en dat alles inbeelding is. Maar allee, hij komt. En ze moet het nu maar aan hem overlaten. Och Here, ze moest eens weten waar hij in de stad allemaal vóór gestaan heeft, heel wat anders en ergers. Ja hij heeft de wereld gezien, Rosa, hij weet wat er te koop is, want zij is de eerste niet die hem in vertrouwen neemt, dat kan hij wel zeggen. Hoe dikwijls dacht hij: hier is niets meer aan te doen. En toch in orde gekomen. Allee tot morgen.</p>
<p class="indent">‘Thijs!’ Ze loopt hem na. ‘Thijs,’ en ze wil hem dankend de hand nemen, misschien wel meer. Maar neen, dat niet.</p>
<p class="indent">Dina vraagt hem of hij niet wel wijs is, of hij nu weer in de drek gaat plonsen, van ’s morgens tot ’s avonds voor een pree van kust mijn botten, of hij vergeten is hoe ze hem en haar behandeld hebben, die vuile vrekken. Zij zijn niet rijk, maar haar kind is te goed om boerenknecht te spelen. Toch gaat Thijs. Hij kan moeder nu niet allemaal uitleggen waarom, hij bekent niet dat hij zichzelf ook niet kan uitleggen hoe hij altijd weer dezelfde drang volgt. Het is in alle geval voor niet lang, dat kan hij haar verzekeren en ze zal binnenkort wel staan kijken als hij zal gevonden hebben wat hij zoekt. Do houdt eventjes op met fluiten. Als Thijs achter de koeien gaat en ze laten iets vallen, moet hij er maar goed in roeren, daar zal het wel eens in liggen wat hij zoekt.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap30.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap32.html" class="calibreANext"> next page</a>
    
  </div>

</div>

</body>
</html>
