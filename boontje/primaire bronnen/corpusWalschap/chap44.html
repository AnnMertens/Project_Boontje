<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap43.html" class="calibreAPrev">previous page</a>
        

        
          <a href="chap44a.html" class="calibreANext"> next page</a>
        
      </div>
    

    
<div class="booksection">
<p class="chap">24</p>
<p class="noindent">En de mens van goede wil geloofde aan een betere wereld, want rondom hem, door hem werd ze. Hij zag de armen beter gekleed, hij hoorde de bangen stouter spreken, hij zag de jeugd zelfzekerder en blijder pronken. Allen wisten dat hij er was, die waakte en beschermde en niets terugvroeg en allen sterk maakte door elkander.</p>
<p class="indent">Maar wij die vanouds de parochie in handen hebben, wij zegden onder elkaar: hij wil natuurlijk burgemeester worden. En waarom niet? Hádden wij hem maar als burgemeester. Of wil hij misschien meer, wie weet, want de Walhoeve werd wijd en zijd bekend en hij onthaalde de vreemde zo vriendelijk als eigen volk. Een man van grote aanpak.</p>
<p class="indent">Zulk een man, zeiden wij onder elkaar, moest in de kamers komen, die doet iets voor het volk. En wij zijn ook naar hem toegegaan, de pastoor, de secretaris, de brouwer, een comiteit van vijf. Eerlijk gezegd, we konden niet anders, hij had het hele dorp op zijn hand en de brouwer zei: ziet ge dat hij binnenkort met een aparte lijst opkomt, dan staan wij daar.</p>
<p class="indent">Zo, wij legden hem de toestand uit en dat hij maar één woord te spreken had, om in het voorjaar onze burgemeester te worden. Het deed hem plezier. Als we dachten hem nodig te hebben, moesten we maar op hem rekenen, hij was bereid er dat nog bij te doen. Dat kennen wij. Wij waren dan ook in de wolken, op vijf minuten was het gevraagd en toegezegd. Maar toen wij dan alles in de puntjes gingen bespreken, hoorden wij direct dat wij een aap gevangen hadden. Van politiek verstond hij niets. Hij was tegen de strijd. Ja! Hij wilde door iedereen gekozen worden zonder partijstrijd. Ge ziet van hier hoe wij mekaar bezagen, wij die hier al veertig jaar op leven en dood strijden tegen vier partijen en als wij er destijds de oude notaris Van Mander afgekegeld hebben, is dat ons werk of niet? De secretaris pinkte eens tegen ons, wij konden onze lach niet inhouden en dronken om hem af te slikken. Allee een doorbrave man, buitengewoon verstandig als ge zo met hem praat en ge schept er de eerlijkheid af, maar voor geen cent politiek. Hij zat ons op zijn duizend gemakken te vertellen dat hij niets was, noch dit, noch dat, niets, ook meneer pastoor moest hem dat maar niet kwalijk nemen. Hij was een eenvoudig man, hij hield zich met al die dingen niet bezig, ieder ’t zijne. Van een ander zoudt ge ’t kwalijk genomen hebben, hij zei dat allemaal zo eerlijk en oprecht, ik kan niet zeggen dat ik geen eerbied voor de man heb, ge weet wat ge eraan hebt. Hij heeft wel een beetje gelijk, onze strijd is een beetje te veel eigenbelang. Maar de wereld is nu zo, wij zijn geen heiligen. Vooruitgang, zegt hij, voor iedereen het leven beter maken, wacht eens wat zei hij weer, want het is een kop waar iets in zit: nieuwe levensvormen. ’t Was daarop dat de pastoor voorzichtigweg iets inbracht over de oude levensvormen, onze goede Vlaamse christelijke traditie en zo, ja, nu herinner ik het mij weer, daarop is Rosa dan in haar vuur geschoten. Wat zei ze weer allemaal. Allee, zoals Thijs was er niemand, geen christen en geen ander. Ze was niet stil te krijgen. Thijs en de pastoor susten, maar het hielp niet. Gedomme wij hadden er toch heimelijk plezier in. Als een vrouw in haar garen schiet en ge kent Rosa. En van christenen gesproken, zei ze, ik doe alle dagen mijn best maar ik ben het niet, en gij doet ook uw best, meneer pastoor en gij zijt het ook nog niet, maar Thijs, zei ze, ik ken Thijs van kleins af, Thijs, dat is een christen. De pastoor is ook een joviale vent, hij lachte met ons mee, allee dat is daar goed afgelopen. ‘Waarom zou ik burgemeester worden,’ riep Thijs, ‘zet ons Rosa op uwe lijst.’ ‘Neen,’ zei de pastoor, ‘want ze zegt daar dat ze ook niet katholiek is.’ En we hebben allemaal eens goed gelachen.</p>
<p class="indent">Nu vreesden wij maar een ding: dat hij achteraf toch nog met een aparte lijst zou opgekomen zijn, dan hadden we er allemaal gelegen. Maar hij deed ’t niet en ’t was verstandig. Nu zag iedereen dat hij belangeloos was en zijn macht werd groter en groter. Het is geen eer voor ons, maar naast hem bestonden wij niet meer.</p>
<p class="indent">De mensen werkten en amuseerden zich. Er kwam meer welstand, het was hier goed wonen. Dat deed hij allemaal. Geheel het dorp was een groot bedrijf rond de Walhoeve en wij zeiden wel eens: wat zou hij doen bijvoorbeeld in een industrieel dorp, zou het daar wel gaan? Ofwel: als hij alleen voor zichzelf zorgde, zou hij niet minder geld verdienen, alleen de anderen zouden het voelen, dus alles berust op zijn goede wil, het is geen systeem. Maar het ging toch maar en hoe schoon was het niet.</p>
<p class="indent">Had het maar mogen duren, wij zouden nog grote dingen gezien hebben, want we hebben wel eens iemand, maar we zullen hem niet noemen, horen zeggen dat hij eigenlijk een socialist was, maar het zelf niet wist, niet wist wat hij eigenlijk wilde, maar volgens ons wist hij dat wel, volgens ons wist hij meer dan hij zegde en het was niet voor niets dat hij altijd van ‘nieuwe levensvormen’ sprak. Dunkt ons toch, maar allee de ene mens kent de andere niet en van grote dingen moeten we niet meer spreken, de man is dood, gestorven, zoals hij geleefd heeft: voor de anderen. Op een kermisnacht.</p>
<p class="indent">Hij had, ocharme, nog voor een attractie gezorgd, ’s avonds twintig paarden bijeengebracht en daar muzikanten op gezet. Die kwamen het dorp ingereden met ballonnekes bengelend boven hun kop. Hij reed voorop en leidde ze door het dorp. Ze speelden bekende liedjes en dansen, bleven hier en daar staan en het volk danste errond, dat ging hem, hij zag graag plezier. Het was laat geworden en hij wilde juist naar huis rijden als er opeens brand geroepen wordt. Thijs Glorieus rijdt er te vierklauw naartoe. ‘Den bonten os’ vlak voor de kerk staat in brand. Hij bindt zijn paard aan de pomp voor de kerk en ge kent hem, het volk, dat de redders in de weg liep, doet hij op afstand houden, kleine jongens stuurt hij om emmers, deze groep doet hij de meubelen buiten dragen, een andere water gieten en ondertussen is hij zelf al aan ’t dragen en sleuren. ‘Den bonten os’ wordt gehouden door twee gezette zusters die een gebrekkelijke broer en een stokoude moeder tot last hebben. De wind staat tegen en waait het vuur over heel het dak. De watergieters zijn van het verdiep moeten vluchten, maar heel het gelijkvloers is leeggehaald als van ergens uit het veld twee gezusters, die waren zotweg gevlucht, komen aanlopen. Ze gillen: ons Moeder, ons Moeder! Een man roept: ‘ze is beneden!’ Zij gillen dat ze boven is, Thijs Glorieus loopt naar het brandende huis. Twee van zijn muzikanten grijpen hem aan de deur. Hadden ze hem maar kunnen houden, nu doen ze hem slechts tijd verliezen. Ge weet hoe sterk hij was, hij werpt ze daar ergens heen. Wij zien hem door de brandende ramen op het verdiep, hij houdt de armen voor het gezicht als iemand die een slag afweert. Het volk huilt omdat het hem niet ziet, maar hij verschijnt weer, ja hij heeft de oude vrouw in zijn armen. Hij loopt naar de trap, maar die brandt, hij loopt naar de vensters, ze branden ook. Hete pannen vallen rond hem, alles kraakt. Het dak gaat instorten, hij zinkt, verstikt denken wij, door de knieën, op hem valt het halve dak.</p>
<p class="indent">Zo is hij onnozelweg aan zijn eind gekomen. Hadden die twee mannen hem maar niet tegengehouden, dan was hij zeker nog beneden geraakt, het was kwestie van een halve minuut. Het heeft zo moeten zijn, gesnikt hebben wij, het volk huilde, ’t was niet om aan te horen. Wij zien hem daar voor onze ogen verbranden en nog kunnen wij niet geloven dat hij dood is. Hoe lang is het nu geleden? Een jaar. Nog luisteren wij naar zijn vrouw, die niemand kan voorbijgaan zonder wat te praten. Op afstand misziet men aan haar niets, van dichtbij is ze verschrompeld gelijk een winterappel, in die ogen is geen licht meer. Ze wandelt maar door het dorp, ze gaat binnen waar ze mensen ziet en ze spreekt maar over Thijs, stil, eentonig, maar vriendelijk. Als ze weg is worden wij een heimwee gewaar naar die wondere man, die oprecht geloofde in een betere wereld. Is er nu iets naïever dan dat? En toch konden wij niet om hem lachen, wij voelden dat hij een groot man was. Zijn zoon is nu op de hoeve, de jongste van de drie, een klein stil manneke. We zullen zien wat het met hem wordt.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap43.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap44a.html" class="calibreANext"> next page</a>
    
  </div>

</div>

</body>
</html>
