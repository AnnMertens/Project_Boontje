<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap28.html" class="calibreAPrev">previous page</a>
        

        
          <a href="chap30.html" class="calibreANext"> next page</a>
        
      </div>
    

    
<div class="booksection">
<p class="chap">9</p>
<p class="noindent">De tweede, die al door de eerste verwittigd is, dat die pater hen zal verklikken, redeneert niet met Thijs. Twee, driemaal begint hij erover, maar dan moet zij telkens gauw naar boven om nog een kamer te ‘doen’ en Thijs staat daar. Ze probeert hem een scheermes in de handen te foefelen dat ze van Monsieur Paul gekregen heeft voor haar vrijer, maar hier, steek weg, het is voor Thijs. In plaats van Thijs te vermurwen, vergroot ze zijn argwaan. Zij kan dat scheermes gerust aan haar Louis geven, tenminste, zegt Thijs, als ze ’t echt en waarachtig gekregen heeft en hij kijkt haar doordringend aan. Ook zij zet haar liefste en onschuldige oogjes. Nog een aanval doet zij met een kluts wijn. Madame heeft haar na tafel speciaal gezegd dat te bewaren voor de ordonnans, maar Thijs gelooft niets meer van die rappe. Hij voelt zich een grote lompe buldog, zij is een klein gevaarlijk katje. Ze kan in de gang langs hem heen slidderen met een groot draagbord in de handen, de deur met haar rug toeduwen, zodat hij niet door kan en hem haar mondje aanbieden in een klein rond tootje. Ze wil hem eens nodig hebben om op de kamer van Monsieur Paul een zware matras te keren, maar ook dat lukt haar niet. Thijs zal er zich wel een nemen en niet half en half, maar een afgelikte begeert hij niet en medeplichtigheid aan onrecht zal men hem niet afkopen.</p>
<p class="indent">Terwijl hij tobt over al deze ongerechtigheden waarin hij niet berusten kan en zint op de onmogelijkste middelen om er de orde te brengen waarin zijn rechtschapen hart moet kunnen geloven, hebben de meiden al voor al de anderen uitgemaakt dat hij onbruikbaar is. Uitgebuit hebben ze hem zoals al zijn voorgangers, naïeve dorpsjongens, zover als die het maar lieten gaan. En zo ver als hij liet niemand het gaan. Nu beginnen op de koop toe de plagerijen. Seffens weet madam wat een lompe eigenzinnige boer ze nu in huis hebben. Die moeit zich nu met alles. Volgens hem zouden zij niets dan patatten met azijnsaus mogen eten. Een restantje, dat anders toch bederven zou en in de afvalbak terechtkomen, (madam zegt immers altijd zelf, liever iets op te eten dan het te laten bederven) is volgens hem gestolen. O ge moest hem daarover bezig horen, madam, een pater is er niks tegen. Neen, als die hier blijft, de post is zó al zwaar, zullen ze naar iets anders moeten uitkijken.</p>
<p class="indent">De twee messieurs krijgen andere uitleg. Weten ze waarom die pater telkens aan de deur van het kamertje kwam? Om te spioneren. Zeker voor papa, die veegt hij in alle geval de mouw. Binnenkort schiet papa weer eens in een Franse colère, zoals hij dat al eens gedaan heeft. Ze bedoelen daarmee de laatste vertwijfelde poging van de kapitein om in eigen huis nog vader en meester te zijn. Geen tactische poging, eerder een wanhoopsdaad. Op tafel slaan dat alles rammelde en rinkelde, zijn vrouw afsnauwen, de kinderen bedreigen en tenslotte had hij, bevend van woede, zijn agenda genomen en een voorlopig reglement opgesteld. Punt 1 Na twaalf uur ’s nachts komt niemand meer binnen. Punt 2 Drie nachten afwezigheid betekent uitsluiting. Hij schreef het op, sprong recht en schreeuwde: die komt hier nooit meer binnen, dat zweer ik. Hij zette zich weer en schreef: punt 3 Ik wil elk studiejaar dubbel betalen. Tripleren bestaat niet meer. Gedaan met de studies. Punt 4 Ik wil weten wie hier binnenkomt, ik wil geen ongewenst bezoek.</p>
<p class="indent">Dan viel het schrijven zijn trillende handen weer te lang en te lastig. Hij stond op. Als hij tot het uiterste middel moest gaan, een zweep maken, een gesel en erop los ranselen, op allemaal, tot ze à force de trembler zouden leren, wat ze uit eigen moreel besef niet begrepen, hij zal het doen. Hij zal nu rustig zijn wil neerschrijven, een volledig reglement en eer het twee dagen verder is zal ieder zijn eigen kopij krijgen.</p>
<p class="indent">Hij kon het niet gebeteren, zei hij, dat hij, die door gedrag en studie elk jaar veruit de schitterendste student was geweest, zich nu mocht verheugen in vier kinderen die, waren ze in een hut geboren zoals hij, misschien bij hun dood niet eens meer een hut zouden hebben. Stommeriken, dilettanten, bekrompen stoefferkes. Maar gehoorzamen kan de smerigste hond en dat kunnen zij ook, en als ze zelf niet weten te leven, hij zal het hun leren zoals men het honden leert, militair, met de zweep.</p>
<p class="indent">Zo ver was hij en nog altijd op kookpunt, zoals rustige lieden die maar om de tien jaar eens woedend worden en zich dan beroezen aan hun drift. Hij zou nog lang geredevoerd hebben, maar de jongste, de schilderes, keek hem aan. Zij keek hem niet met angst aan, maar benieuwd, nauwkeurig, waarnemend, zo neemt zij zeker haar modellen op en kijkt scherp toe bij een merkwaardig plastische stand. De kapitein zweeg, deed nog een paar stappen, blazend zoals de lucht geloosd wordt die te veel gepompt was voor een onderbroken orgelstuk; en ging dan. De indruk op zijn publiek was door dat bruusk einde verre van bedorven; maar anders zou hij weken nodig gehad hebben om zich langzaam te gaan schamen, nu schaamde hij zich onmiddellijk. Het leek hem dat hij nu de laatste stap op de weg naar een absoluut pessimisme afgelegd had en het einddoel bereikt. Alles is zinloos, nutteloos. Er bestaat niets. Eenzaam is de mens. Maatschappelijk houdt zijn soort aaneen met zinloze conventies van waarheden, plichten, rechten.</p>
<p class="indent">En dan valt Thijs hem aan, om met hem te beginnen. De man moet de vrouw, de vrouw de man tegemoet gaan. De kinderen moeten hun ouders erkennen en hun gehoorzamen. Gezamenlijk zullen zij dan zelfs het personeel aan tucht en eerlijkheid gewennen. ’t Geluk ligt hier voor het grijpen en Thijs zal het hun in de handen geven. Eenvoudig en naïef blikt hij de teleurgestelde aan.</p>
<p class="indent">‘Mijn kapitein, ik heb er eens goed over nagepeinsd, maar ik kan toch niet verstaan dat een mens, zo geleerd en braaf als gij, kan zeggen, dat er niets bestaat. Gij bestaat,’ zegt Thijs, ‘ik besta. Dat zult ge niet afstrijden. Madame bestaat. Uw vier kinderen bestaan. Gij zijt kapitein. Uw huis bestaat. Ge zijt rijk. Uw fortuin bestaat. Wat wilt ge nu toch nog meer hebben? Als gij niet gelukkig zijt is toch niemand gelukkig.’</p>
<p class="indent">À la bonne heure, lacht de kapitein, zo spreken wij thuis in Brabant, mon ami, en dat is goed gesproken. Hebt ge niet liever een sigaar? Mijn grootmoeder zei altijd dat niets zo gemakkelijk is als gelukkig zijn, als ge maar content zijt met wat ge hebt. Dat zal uw grootmoeder ook wel gezegd hebben, mon ami. Al de mensen bij ons zeggen dat. Maar dan gaat het kind het huis uit om te studeren. Het laat zich van alles wijsmaken, het wordt heel geleerd, mon ami, maar niet wijs. Het zit in boeken, het zit in ideekes, het dubt, denkt, redeneert, maar leeft niet, want leven is wijs worden. Het leven slaat hem op zijn neus en ge weet wel hoe, nietwaar, hoe gaan ze bij ons met een koe de baan op, of met een stier? Zo wordt men op de neus getikt en men denkt en redeneert en als men ten einde gedacht en geredeneerd, leeggedacht en leeggeredeneerd is, dan komt men precies uit bij wat men thuis geleerd heeft van goede, eenvoudige mensen. Verstaat ge mij, mon ami, of niet?</p>
<p class="indent">Thijs zei maar ja, meer was ook niet nodig, de kapitein houdt van alleenspraken.</p>
<p class="indent">Dan zal ik u ook het verschil zeggen, mon ami. Om te leven weten wij, gestudeerden, juist zoveel als eenvoudige mensen, en op vele manieren veel minder. Zij menen dat er buiten hetgeen zij weten nog een hele wereld is, die zij niet kennen en zij geloven daarin, zij betrouwen daarop. Wij hebben die wereld gezien en wij weten dat het niets is. Verstaat ge mij? Ja. Maar Thijs verstaat er niets van, dan dat het redeneren een triestige zaak is. Er komt nooit een einde aan en het put uit. Men kan er alles mee bewijzen, het gekste eerst. Hij schudt mismoedig het hoofd en de kapitein mag nog zo geleerd zijn, zegt hij, hij gelooft nooit dat geleerden minder weten dan simpele mensen. De rijken zeggen dat geld niet gelukkig maakt, men zegt zelfs dat de koning niet content is. Niemand is content. De geleerden ook niet. Maar die zeggen het om ons dom te houden.</p>
<p class="indent">‘Integendeel, mon ami, het volk moet ontwikkeld worden.’</p>
<p class="indent">Daar voelt Thijs weer de tegenspraak. Ontwikkeling maakt niet wijzer en toch moet het volk ontwikkeld worden. Hij vraagt daar uitleg over en krijgt een lang betoog. Ontwikkeling van de massa is vooruitgang, bevrijding. Zij vordert zo traag dat de enen ze niet zien en daarom loochenen, de anderen ze ook niet zien, maar er toch in geloven. De kapitein gelooft er ook in en zeker kunnen verachterde volkeren gelijk het Vlaamse, een tijd lang zo snel groeien dat men het ziet, tot ze hun achterstand ingehaald hebben, mon ami, dan Schluss.</p>
<p class="indent">Hij glimlacht om de hulpeloosheid van Thijs en wipt naar een andere tirade over. Waarom gaan we traag vooruit? We hebben het verleden aan ons been. Iets nieuws vinden gaat wel, het verouderde afleggen is wat anders. Tiens, zegt hij, ik wil met één generatie nu zo ver komen als de wereld over vijfhonderd jaar zal zijn. En hij doet een lang verhaal. Hij heeft een afgezonderd eiland en kinderen nodig. Die zal hij opvoeden. Hij zal drie vragen beantwoorden: vanwaar komen wij, waar zijn wij, waar gaan wij naartoe. Antwoord op de eerste en derde vraag: dat beweerde vroeger iedereen te weten, maar niemand weet het. Schluss, daarover geen woord meer. Antwoord op de tweede vraag: wij zijn hier op de wereld die gij zo goed mogelijk moet leren kennen en voor allen zo mooi mogelijk maken.</p>
<p class="indent">Thijs zegt ja! Thijs kijkt de kamer rond naar een licht dat van overal op hem toevloeit. Ja, zegt Thijs harder. Hij staat op van zijn stoel, opgetild door een grote ontroering waarvoor hij geen woorden heeft. Mon ami staart hem verbaasd aan.</p>
<p class="indent">En haalt een fles op. ‘Maar nu niet meer filosoferen.’</p>
<p class="indent">Hoe ver ligt Cobbezeele van Ternalfergem? Hij heeft dat in zijn jonge tijd afgestapt op vijf kwartiers. Staat het Huis ten halve daar nog met een hoek op de baan?</p>
<p class="indent">Zo praten ze Brabants over Brabant, een avond lang. Mon ami lacht om de minste bijzonderheid. Als het laat wordt en de anderen gaan thuiskomen, zegt hij dat Thijs zelf met de filosofie begonnen is en hij moet daar nu maar niet meer over dubben. Hij bedoelde alleen dit, mon ami. Als hij binnenkort van het leger zal af zijn, ga dan rustig naar huis, zorg voor een goede kostwinning, een goede stevige vrouw en tracht content te zijn. Er is niet veel anders te koop in de wereld. Een goede tafel, een goed bed. En als het zover is, kom mij eens bezoeken en ik zal ook eens komen. Laat het mij maar weten als het varken geslacht is, ik kom op de pensenkermis. Hij draait zich half om en vloekt smartelijk: nom de d... Wat is er toch met die arme man? Opeens lacht hij weer. ‘Een militair die te veel nadenkt, jongen toch, waar gaan we dat schrijven.’ Zijn lach buldert. Hij steekt zijn oliekop aan. Het lucifertje beeft in zijn hand.</p>
<p class="indent">Dan verspringen zijn gedachten weer. Hij noemt het Vlaamse volk het Noord-Belgische volk. Van denken gesproken, het Noord-Belgische volk heeft nog nooit gedacht, tot heden toe heeft het geloofd. Hij zal niet ontkennen, mon ami dat dit ook niet interessant is, ik ben niet fanatiek. Maar als het eens zal beginnen te denken, dat zal heel wat interessanter zijn. Misschien speelt het dan nog eens een rol in Europa gelijk vroeger. Misschien, hoor, niet overdrijven.</p>
<p class="indent">Een andere avond filosofeert hij rustig over schoonheid en gezondheid. Zijn gebaren worden fijn als hij spreekt over de schoonheid van het dier. Maar de mens! Sta maar eens aan een kerkdeur, een schouwburg, een station en kijk hoe ze er uitzien. Zestig procent lelijken, negentig procent zieken. Hij grimlacht, als had hij pijn, terwijl hij de vieze plaagjes van de mensheid opnoemt, speen, hardlijvigheid, aderspat en daarbij hebben we, zegt hij, allemaal een beetje syfilis of een beetje tering in ’t bloed. En hij griezelt een beetje. En zet een ideaal van een gezonde, blijde, schone mensheid uiteen. Thijs hapt weer naar een nieuw licht, maar onmiddellijk verspringen mon ami’s gedachten.</p>
<p class="indent">‘Thijs, gij hebt twee ouders, vier grootouders, acht overgrootouders, zestien betovergrootouders, tweeëndertig hoe moet ik ze noemen en zo verdubbelen uw voorouders elke vijfentwintig jaar. In de 15de eeuw hebt gij meer dan 50.000 voorouders. Ik wil zeggen, dat we allemaal van dezelfde afkomst zijn.’ Hij kijkt Thijs doordringend aan, of hij dit argument van zijn trots tegen de vernederingen in de familie wel op waarde schat, maar Thijs verstaat iets anders.</p>
<p class="indent">‘Ik versta u,’ zegt Thijs, ‘we zijn allemaal een grote familie. De wereld,’ zegt Thijs, ‘moet een grote familie zijn, dat is mijn gedacht.’</p>
<p class="indent">Dan begint die schilderes hem aan te spreken, weer wat anders! Het wordt er hem maar duizelig door. Hij voelt de anderen bitser voor hem worden, waarom begint zij hem juist dan aan te spreken? De vinnigheden van haar broers tegen dat groot stuk boer, maken haar slechts attent op de grote, rustige soldaat. Geen slaaf kan gedienstiger, bescheidener zijn. Zij vindt dat hij, geroepen, altijd gereed staat om iemand aan te pakken en in zijn armen te dragen tot waar men wezen wil. En toch heeft hij niets sulligs. Zijn trouwe ogen kijken u verstandig aan, alsof zij zien wat anderen ontgaat. De ordonnansen van papa zijn gewoonlijk brave lummels, die naïef militair doen, maar zich knecht voelen. Deze is de dienstbaarste van allen, maar hij heeft een eigenaardige waardigheid over zich, een zelfstandige kracht. Zij vindt zijn staan prachtig: hij kijkt van hoog de kamer in: wat hapert hier, ik zal hier orde scheppen.</p>
<p class="indent">Zij maakt Thijs gelukkig door hem niet meer voorbij te gaan als hij voor haar de deur geopend heeft, maar hem jongensachtig te groeten met een korte knik en een pinkoogje. Eens zegt ze met een gebaar naar de keuken: ‘ze zijn kwaad op u hè?’ ‘Dat is niets, mademoiselle Corinne.’ Dan moet Thijs voor haar al eens een boodschap doen, een paar tubetjes verf kopen of schilderdoek en op een namiddag zit zij een kreeft te schilderen en vraagt aan Thijs, die binnenkomt met twee lijsten, of hij ooit al kreeft gegeten heeft. ‘Neen, mademoiselle.’ De kreeft ligt hier volgens haar nog maar de tweede dag: hij zal nog eetbaar zijn, pak aan. Het schilderijtje gaat de grond op en zij eten samen de kreeft die door Thijs wordt gekraakt. Zij zit met gekruiste benen tegenover hem, grijpt de stukken met volle hand aan, stopt zich de mond vol, knikt hem kameraadschappelijk toe, met de twee ogen pinkend. ‘Wat hebben ze hier toch tegen u, goeie beer?’</p>
<p class="indent">Die keert nu de rollen om. Niet hij moet getroost worden, hij is er juist om anderen te beschermen. Thijs begint te liegen. Het is precies of mademoiselle met hem begaan is. Och gottekes ze moest eens weten hoe weinig hij daarom geeft. Van kleinsaf werd hij geschopt en mishandeld. Ze hebben hem eens halfdood op een draagberrie uit de school naar huis gedragen. Toen hebben ze drie volle uren moeten werken met azijn en kunstmatige ademhaling om hem weer bij te brengen, ja ja! Hij is eens halfdood genepen door de boer bij wie hij werkte, omdat de boerin hem voor haar dood voor vijfduizend frank goud gegeven had. Later heeft hij beweerd dat hij dat goud gestolen had. Later heeft hij in een bakkerij gewerkt en daar kreeg hij niet eens te eten. Het is allemaal te lang om te vertellen en daarbij, kinderen van rijke mensen begrijpen dat toch niet, maar hij kan haar verzekeren dat hij het nooit zo goed gehad heeft als hier. Een hemel is het.</p>
<p class="indent">Hij zit voorover met de ellebogen op de knieën en kraakt de lege schalen. Zij kijkt op zijn dik dicht haar en zegt dat hij dan zeker wel socialist is. ‘Neen.’ Poos. ‘Ik,’ zegt zij, ‘ik ben anarchist.’ Thijs voelt zich beklemd alsof zij gezegd had dat zij in het geheim iemand heeft vermoord. Hij weet niet wat een anarchist is en durft het niet vragen. Dat is ook niet nodig, want zij komt gauw genoeg voor de pinnen met haar theorie. Ze moesten al de grote bazen de nek afsnijden, het militarisme en het geld afschaffen, de steden in brand steken en terug tot de natuur!</p>
<p class="indent">Vlak voor haar komt het ontzet gezicht van Thijs recht. Is dat anarchisme? Zij antwoordt: ‘ik ben ook terrorist’ en Thijs wordt doodsbleek, al verstaat hij ook dát woord niet. Zij schaterlacht, pakt met twee handen ruw zijn haren vast. Vuurrood nadert haar gezicht het zijne met opeengeklemde tanden. ‘Arme stakkerd, ge wordt geslagen en ge laat u slaan. Het is een smerige wereld en het is om goeie beren gelijk gij, dat ik er dynamiet wil onder steken. Ik kan geen onrecht zien.’</p>
<p class="indent">Zo legt zij de vinger op Thijs’ wonde. Ik ook niet, zegt Thijs.</p>
<p class="indent">‘Haat ge ze ook, jongen?’</p>
<p class="indent">‘Wie mademoiselle?’</p>
<p class="indent">‘Wie? De hele smerige wereld!’</p>
<p class="indent">Neen, zegt Thijs, en begrijpt niet waarom zij hem met de haren als van zich afwerpt. Hij is voor haar het domme volk, dat niet begrijpt, duldt en niet durft. Zij is voor hem een van de verwaaiden in dit huis vol gekken en verlopenden en hij weet niet waar en hoe aan de redding beginnen.</p>
<p class="indent">’s Nachts ligt hij zich moe te peinzen. Hij begrijpt niet. Soms ziet hij de wereld beheerst door gedachten. Hij tracht ze te ontwarren en het gaat niet. Hij zou naar de kapitein willen gaan en hem zeggen niet meer te denken, dat dient tot niets. Dan ontdekt hij de liefde, ze regeert alles. De kapitein moet weer bij madam slapen, dan zal alles veranderen. Hij zou allen in huis een goed bed willen spreiden en hen zeggen: daar heb ik nu voor gezorgd, nu moet het ook gedaan zijn met dat gewring. Zijn inzichten vervagen steeds weer, hij ontdekt telkens wat nieuws. De wereld verdeelt zich in rijke mensen die niet gelukkig zijn en in arme mensen, die gelukkig zouden zijn als ze maar rijk waren.</p>
<p class="indent">Laat de kapitein maar eens manden gaan vlechten als het in Brabant zo goed is en de eenvoudige mensen er het beste aan toe zijn. Do Glorieus zal wel kapitein spelen en geen last hebben van wat hij weet. Thijs zal wel aan de universiteit studeren en er geen twee jaren per jaar over doen. Urenlang tobt hij over de bewering van de kapitein dat er niets bestaat en dan onderzoekt hij het anarchisme van mademoiselle Corinne.</p>
<p class="indent">Hij loert nu niet meer naar het ongebruikte kamertje om brieven te schrijven. Op een hoek van de keukentafel schriftuurt hij in kalme en sierlijke letters: als een mens zo eens rondziet in de grote wereld, beminde ouders, die zijn bij lange zo gelukkig niet als wij. Het is allemaal niet veel bijzonders en bij ons zeggen ze wel: rijke mensen die durven klagen, verdienen hun geluk niet, maar ik heb er compassie mee en een mens moest er iets kunnen aan doen, want we zijn op de wereld toch maar allemaal sukkelaars, maar wat kan men eraan doen, het gaat mij in mijn hart, dat zeg ik u.</p>
<p class="indent">Do Glorieus leest ’s avonds alleen de brief nog eens over, die Dina wel tien keren met traanogen heeft gepreveld. Dezelfde grote woorden als zijn broer Dolf, met hoge dingen bezig die hem niet aangaan en waarom schrijft hij geen nieuws? Waarom schrijft hij niet gelijk Pol, die laat weten hoeveel varkens zij per week slachten en een koebeest en een kalf en hoeveel het vlees weeral opslaat. Ook is er een groot ongeluk gebeurd, een meisje van vijftien jaar dodelijk overreden en zondag moeten ze hem weer niet verwachten, de bazin heeft gevraagd haar naar Weerde te voeren, het is daar begankenis en ze zit niet gere op de trein.</p>
<p class="indent">Ze zit liever bij Pol in het landauke. Laat Pol maar betijen.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap28.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap30.html" class="calibreANext"> next page</a>
    
  </div>

</div>

</body>
</html>
