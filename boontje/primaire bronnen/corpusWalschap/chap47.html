<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap46.html" class="calibreAPrev">previous page</a>
        

        
          <a href="chap48.html" class="calibreANext"> next page</a>
        
      </div>
    

    
<div class="booksection">
<p class="chap">2</p>
<p class="noindent">Zij zou zijn naam moeten uitschreeuwen, uitzingen, zoet uitspreken, uitsnikken, zo brandt hij in haar. De muziek ’s zondags in de kerk zou moeten jubileren: Houtekiet. Bij het werk is plots onzichtbaar zijn hand op haar lichaam, nu hier, dan daar. Het snijdt haar de adem af, ze moet stilstaan tot het over is. Simon, de oudste van haar boer, grijpt haar aan, wie waagt zijn kans niet? Maar Simon zweert dat hij haar niet aangrijpt om zo maar eens, doch om te trouwen. Trouwen, Lien, al gaan ze hier allemaal op hun kop staan! Met een ruk en een stoot werpt ze hem tegen de muur. Het is of ze nagelt er hem aan vast met de trotse hoon dat ze hem nog niet ziet staan. Schor kan hij eindelijk uit zijn doffe verstomming vragen of ze dan iemand beters ziet staan, zij, een meid gotvernonde. Heilige naam van Jan Houtekiet, als een hostie moet zij u telkens inslikken, want wie draagt u? Niet eens een stalknecht, niet eens een mens: een everzwijn waarop de boswachter jaagt. Na de eerste ontmoeting heeft zij de naam genoemd, de man beschreven. Een na een grinniken de mannen, eerst Mandus, dan Docus de paardeknecht, dan de twee zonen Simon en Leo. Naar Simon en Leo pinkoogde Liza. De boerin vroeg of Lien zich niet schaamde. De boer zelf, Busschops, riep: ‘Is ’t nu genoeg?’</p>
<p class="indent">Maar de naam blijft groeien, zwellen. In verrukking ligt haar hoofd aan de flank van de dwarse koe, die zij nu liefheeft. Met trage, trillende hand doet ze een straal melk op haar blote scheen spuiten en kreunt zacht.</p>
<p class="indent">Aan Liza’s bed gaat ze zekere avond eindelijk de naam altijd maar uitspreken. Deze denkt eerst dat zij gek geworden is; dan dat het in geen geval Houtekiet kan geweest zijn; tenslotte dat het de duivel was. Bedriegt die niet de jonge meisjes met baard en haren zoals die van Christus? En wekken gewone mannen zulk vrouwenvuur? Nemen zij niet het plezier en laten de vrouw de schande als het uitkomt, na de trouw de kinderen? Daarom, Lien, was het soms de duivel niet? Het baat Lien niet zich opnieuw op te hitsen met de herinnering; hem opnieuw te beschrijven, hard en zoet, krachtig; nog te herhalen dat daarna, begrijpt ge, Liza, daarna zijn mond is als die van een klein kindje. Helpt niet, onmogelijk, volgens Liza heeft ze zich aan de baarlijke duivel gegeven. Lach niet, kind, dat is hier jaren geleden nog eens aan een meisje overkomen. Aan die heeft Satan zich ook voorgedaan met een baard zo schoon als die van Christus. Het meisje is negen maanden later gestorven, het kind had twee horentjes, niemand heeft het gezien, behalve mijn tante Eulalie.</p>
<p class="indent">Wild gebiecht trekt Lien haar nachtkleed op, laat zich zwijmelend op het bed neer en fluistert dat, als het de duivel geweest is en hij wil hier komen, zij hem nog wil, kom. Het pleit voor de thesis Houtekiet dat de duivel er nog niet is, als Liza eindelijk uit de dekens durft te voorschijn komen, rood en bezweet. Ze neemt aan, morgen mee over de plank de hei in te gaan om Houtekiet te zien. Als het schemeruur gekomen is neemt ze echter voorzichtigheidshalve Docus mee. De koe is gemolken, zij zitten met vieren gehurkt en Lien tracht te praten. Maar wij zijn een volk, sober met woorden. ‘Jan, zegt zij, deze twee komen met u kennis maken. Liza, zegt zij, wat heb ik gezegd van zijn krullekes, kijk nu maar eens, voel nu wat een dik haar. Jan, zegt zij, weet gij wat men over u vertelt?’ En zij schudt ruw verliefd haar Houtekiet, om te tonen hoe ongevaarlijk hij is, wat zij met hem allemaal doen kan. Maar dan weet ook zij niets meer te vertellen. Zij zwijgen lang en worden beklemd. Het nachtleven van de eeuwenoude hei begint. Straks vangen spoken, hier in oorlog vermoord, door sluipmoord omgebracht, aan de galg opgehangen, hun tocht aan, rammelend met hun ketens, zuchtend in de wind: vergiffenis. Lien slaat Houtekiet hard op de rug: zeg toch eens iets, lompe beer. Hij grijpt haar aan, zij valt achterover. Liza en Docus springen recht, dringen bibberend tegen elkaar aan, nijpen elkaar krampachtig en nooit hebben zij geweten wie hen naast Houtekiet en Lien heeft neergelegd. Liza Docus Docus Liza of zij beiden elkander. Mijn schuld is het ook niet, maar zo begon het bij ons op Deps. Ook bij u, maar wij willen het nog weten, dat is het enig verschil.</p>
<p class="indent">Daarna hebben de vier het nog gezellig gehad, in vriendschap naast elkaar gelegen en maar giechelend, bijvoorbeeld dat dit iets voor Simon zou zijn, maar hij moest zich dan iemand meebrengen, wie zoal? Droog zegt Docus: de zeug. Ja, goed gezegd, Docus, voor zo iemand als Simon een zeug. De meiden gekscheren dat ze om de beurt hun bisschop zullen meebrengen, hun boer Busschops, dan lekt er nooit iets van uit, dan kan het hier blijven duren, want het is hier goed, hier komen ze nog. Uitgegiecheld liggen zij vredig als kinderen op de rug, de blijde avond glimlacht hen toe met al zijn sterren, Houtekiet zegt dat ze die door hun wimpers moeten zien, dan leven ze meer.</p>
<p class="indent">Geen Busschops maakte er een eind aan, maar de jaloersheid van Liza. Na Docus bracht zij Simon mee, na Simon Leo. Maar wel te verstaan, Docus en Simon hadden zich intussen elk een andere gevonden; Liza echter had zelfs in Leo nog niet de held getroffen die Houtekiet kon evenaren, hem jaloers maken, de overmoed van Lien intomen, ja weet vrouwenjaloersheid wel zelf wat ze allemaal wil? De aanwezigheid van Leo alleen reeds was verontrustend voor allen, want hij was een zwijger, koppig en driftig, zij een die er alles uitflapte.</p>
<p class="indent">Lont dus bij buskruit. Op zekere avond siste zij dat de hare minstens een Houtekiet waard was, of Houtekiet zou soms de duivel zelf moeten zijn. In Houtekiets baard juichte Lien gedempt dat Houtekiet waarlijk de duivel zelf was. De vier die er huiverend bij stonden, Docus, Simon en hun meisjes, zagen dat zij in het gezicht moest geslagen worden, als een hond die niet lossen wil, tot zij Houtekiets lip van tussen de tanden vrij gaf. Zij dropen af: zij vonden het, zeiden zij, hier wat te koud. ‘Liefde verwarmt,’ riep Liza. Maar zulke jaloersheid tussen vrouwen doet kouwelijk rillen, zij zochten een vrediger plek.</p>
<p class="indent">Liza verzoende zich. Ze had het immers zo niet bedoeld, Lien! Zou zij u uw Houtekiet benijden? Waar haalt ge het, laat haar toch lachen. Heeft zij niet Simon, Leo, heeft zij niet wie zij maar wil, getrouwd of niet en zo rijk als ge wilt. Sliep zij niet met de jonge graaf toen zij zeventien was, hij negentien en heeft zij bij hem niet geleerd, och zwijg, dat weet hier geen enkele vrouw. Weet Lien niet dat zij hier boerin zal worden, dat wie zij ook kiest, Simon of Leo, de andere op de hoeve zal blijven om harentwil? En zo iemand zou een vriendin een bosduivel benijden, een Houtekiet, en waar met die Houtekiet naartoe? Deps in? Bosduiveneikes uitzuipen, bijten in een konijn geroosterd tussen twee stenen, slapen onder de blote hemel? Heeft die Houtekiet geen moorden op zijn geweten en hoeveel wel? Wie is hij? Vanwaar komt hij? Wat doet hij ’s nachts? Stelen, schuurpoorten openbreken om in hooi te kunnen slapen. Zij die nu direct bij Simon kan gaan liggen en morgenvroeg samen met Leo opstaan, wat kan zij meer aan Houtekiet hebben dan een korte voldoening, maar voor de rest? Jaloers? Zij? Kom! Kom, maak haar niet wijs Lien, dat gij zelf van hem houdt.</p>
<p class="indent">‘Jawel.’</p>
<p class="indent">‘Toch niet om bij hem te blijven.’</p>
<p class="indent">‘Jawel.’</p>
<p class="indent">‘En wat dan?’</p>
<p class="indent">Dat is Lien eender. Geen ander beziet ze nog. Hem volgt ze. Bij hem blijft ze. De wereld is groot. Overal is plaats. Overal legt zij zich neer. De rest, foert. Heeft hij gemoord dan heeft hij gemoord, hij mag ook haar vermoorden. Foert, zij gaat mee.</p>
<p class="indent">Vrouwen gunnen elkaar om ’t even welke man, maar niet zulke liefde die zij zich alleen dromen en nooit bereiken. Intiem zoals diepe vijandschap een vrouw kan maken, vergelijkt Liza, zacht en innig fluisterend, beider lichaam, genadeloos oprecht. Zij zegt dat een man even onverklaarbaar is als een vrouw. Want hij zal een schone hebben, ééns een lelijke krijgen en die niet meer lossen.</p>
<p class="indent">Misschien, fluistert ze, en antwoordt niet meer als Lien blijft hervragen: wat misschien?</p>
<p class="indent">Ze sluipt over de plank, lang vóór Lien kan komen melken, ligt bij Houtekiet en vraagt kortaf waarom hij haar niet hebben wil. Wat een vraag, waarom zou Houtekiet haar niet willen hebben? ‘Ben ik nu de uwe?’ vraagt ze en hij: ‘Natuurlijk zijt gij de mijne, vergeet het niet.’ Maar als Lien komt is er toch iets vinnigers in zijn vreugde, iets wijders, iets vertrouwelijkers: ‘Ha, daar is ze, kom hier.’</p>
<p class="indent">Hoe kan zij dat rustig beest, die gehate en geliefde duivel, toch aan het verstand brengen, dat een man tussen twee meisjes moet kiezen. Of haar of Lien.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap46.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap48.html" class="calibreANext"> next page</a>
    
  </div>

</div>

</body>
</html>
