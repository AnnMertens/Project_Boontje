<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap57.html" class="calibreAPrev">previous page</a>
        

        
          <a href="chap59.html" class="calibreANext"> next page</a>
        
      </div>
    

    
<div class="booksection">
<p class="chap">13</p>
<p class="noindent">In die tijd vertoonden de Bohemers nog van dorp tot dorp een dansende beer. Houtekiet kocht er een, bracht hem gemuilband aan een ketting op Deps, als ware hij slechts een hond, bouwde er een ferme blokhut voor, liet akker en zelfs de geliefde watermolen in zijn onderdelen liggen, zat de ganse dag bij het jong, reusachtig dier, dat hij aan de kinderen gewende en spoedig ketting en muilband afdeed. Hij gaf in gedachten Lien nog zoveel dagen, daarna zou hij vertrekken. Nu weer die beer! Nu weer dát gevoel dat hij toch hun held niet kon blijven, dat hij van een ander soort was. Hij was in staat om de beer te laten loslopen! De kinderen werden binnengehouden, niemand dierf het erf nog naderen en Houtekiet vond dat maar goed.</p>
<p class="indent">Maar aan alles went men. Stilaan waagde men het hem te gaan opzoeken als hij des avonds heerlijk stond te worstelen en dan plots zo verliefd de beer omarmde, die even naïef minzaam kon doen, dat het de vrouwen iets deed en Liza riep: Houtekiet als ge zo met ons waart, we zouden u veel liever zien. Maar wat gaf hij om haar liever zien: ware het nog Iphigénie geweest, maar deze! Zij zagen niet dat hij verdriet had, tenminste als zijn vreemde onrust dier dagen verdriet kan genoemd worden. Evenmin als opgewonden zag men hem ooit terneergeslagen.</p>
<p class="indent">Wat hem zijn vertrek nog wat doet uitstellen is een dreigement van Liza, die ditmaal alles waagt, haar pleidooi lang voorbereidt, er een gunstig uur en plaatsje voor kiest en zegt dat zij het eigenlijk nooit ernstig gemeend heeft, maar ditmaal, Jan, wel. Hij moet nu eens goed luisteren en al wat zij zegt mag Lien horen. Nooit heeft zij in Liens plaats willen komen uit liefde voor hem, ja, dat zweer ik. En waarom wilde zij dat niet? Omdat zij meende dat Lien hem even liefhad als zij en hij het dus goed bij haar had. Zo is een vrouw, Jan, als zij een man liefheeft. Maar zolang als Lien al weg is, kan een vrouw niet wegblijven, die echt liefheeft. En daarom komt ze nu tegen haar beste vriendin spreken, komt ze hem zeggen: Jan, gij hebt genoeg geleden. Tuttut, strijd het niet af. Gij hebt gedacht dat zij de goede vrouw voor u was, ge wilt niet bekennen dat ge u vergist hebt, maar het is hard voor u. Hoeveel jaren heb ik op u niet gewacht! Nu kom ik zelf, want ik kan niet meer aanzien dat ge lijdt, nu kom ik u de liefde geven die ge tot nu in uw huis gemist hebt.</p>
<p class="indent">Houtekiet echter gelooft niet zo licht meer in verheven vrouwenwoorden, behalve dan van Iphigénie, maar die gebruikt juist geen verhevene. Babbelen kunnen ze allemaal goed genoeg, zegt hij, maar hij laat zich niets meer wijsmaken. Dieper dan ooit gekrenkt, begon Liza listig en vaag over de boswachter, over d’Hurlemont, over een enkel woordje en wat dan? Hoe hij ook uitleg vroeg en het haar deed herhalen, ze wilde het maar niet duidelijk zeggen.</p>
<p class="indent">‘Wilt ge zeggen dat ge mij zult verklikken?’ vroeg hij.</p>
<p class="indent">‘O neen Jan.’</p>
<p class="indent">Hij voegt erbij: ‘Anders moet ge ’t maar doen en zeg dat ze mij altijd thuis kunnen vinden.’ Als hij langer gebleven is dan voorzien, was het om op ‘ze’ te wachten, zo was hij. Ze mochten terugkomen met hun vragen en gendarmen. Misschien zou hij bekennen. Hij was harder dan ooit. Misschien zou hij de dood nog van dichter tarten dan met d’Hurlemont.</p>
<p class="indent">Terwijl de doodsklokken luiden voor d’Hurlemont, snijden Busschops, de jonge boerin en Lien beten aan stukken in de voederij. Stilaan is Lien opgenomen in de gang van het binnenhuiswerk. Haar man heeft een andere vrouw in huis genomen en daar zij toch niet getrouwd was, waarom bij hem blijven. En zij is werkzaam.</p>
<p class="indent">Er wordt gesproken over de moord. Ditmaal kan Houtekiet het niet gedaan hebben. Er wordt naar een verklaring gezocht. ‘Och,’ zegt Busschops, ‘ik zal het u in twee woorden zeggen: die man heeft iemand in de weg gelopen.’ Duizendmaal heeft Lien het zwartkopje de vreselijkste dood toegewenst, nooit heeft zij eraan gedacht dat zij iemand die haar in de weg loopt, zelf uit de weg kan ruimen.</p>
<p class="indent">Ze slaapt er maar één nacht over, de volgende doet ze het al, stomweg, recht erop af, puur drift. Men kan op Deps nu ten dage nog op elk uur van dag en nacht elke deur openen, wij bestelen elkaar niet. Die van Houtekiet moet men niet eens uit de klink lichten, want vanaf die tijd toen hij buiten sliep, heeft hij het nooit verder kunnen brengen dan tot het slapen naakt en met alles open, anders zou hij naar zijn mening gestikt zijn. Maar men kan gemakkelijker onbetrapt een gesloten kamerdeur middendoor zagen, dan de open van Houtekiet binnengaan zonder hem te wekken. Hij herkent in de opening de omtrekken van zijn Lien en laat haar naderen. Hij glimlacht in het donker. ‘Ah, zijt ge daar,’ zeg hij, als zij met haar mes het zwartkopje naast hem in nog kleiner stukjes wil kappen dan de beten van eergisteren. Hij wipt uit het bed, ontwringt haar gemakkelijk het mes en het wordt een vrolijke worsteling voor hem, want vrolijk is hij. Zeer aangenaam heeft zij hem verrast, en die moordpoging, is er iets komischer dan een moordpoging van zijn Lien? Eén kwaad moment passeert hij: plots zit zijn neus tussen haar tanden en hij rukt hem eruit met een gevoel alsof heel de top in haar mond blijft. Voor de rest ranselt hij haar zo degelijk af, dat zij nauwelijks meer verroert als hij haar eindelijk, uitgekleed op de plaats werpt die nog warm is van het zwartkopje. En dat is in lucht opgegaan. En Lien scheldt hem uit en hij vindt dat dit erbij hoort, welgezind zwijgt hij. En hoe harder Lien scheldt, des te blijer is ze weer terug bij hem te zijn. Wat is dat? Liefde?</p>
<p class="indent">Hij vindt het zwartkopje ’s morgens als een muisje achter zijn timmerhout, piepend of Lien haar niet zal doodslaan als zij binnenkomt. Hij aarzelt geen ogenblik voor de oplossing, zij denkt geen ogenblik aan protest. Hij brengt haar naar Liza. O, lacht die misprijzend, sarrend, ge denkt mij de duivel aan te doen met uw zwarte luis, haha, ik ben er blij mee. Ze gaat met gekruiste armen aan tafel zitten en begint bars te bevelen. Maar het zwartje vliegt op haar woord alsof zij het ware geluk gevonden heeft.</p>
<p class="indent">‘Luister,’ zegt Houtekiet de volgende avond, ‘ik zeg het geen tweede keer. Probeer nog ééns een voet uit het huis te zetten, dan wring ik al wat erin is de nek om, steek de hele godverdomme in brand en weg ben ik met mijn beer. Ge moogt van geluk spreken dat ik het al niet gedaan heb.’</p>
<p class="indent">Een dag thuis en bij de kinderen heeft haar vervuld van een wijd en diep geluk. Zij moet erkennen dat hij haar altijd even liefheeft en altijd even liefheeft gehad, hoe lief hij ook voor anderen is, dat is er nu eenmaal niet uit te krijgen, hij begrijpt niet dat het niet mag. ‘Gij moogt van geluk spreken dat ik terug ben,’ plaagt ze, ‘want ik heb mij twee keren bijna opgehangen.’</p>
<p class="indent">‘Blijf van mijn baard af,’ zegt Houtekiet, ‘ik kan dat gefikfak niet meer verdragen. Had ik het geweten, ik was het nooit begonnen. Hoeveel anderen zijn er niet, die hun kind alleen krijgen, moest gij daarvoor bij mij zijn?’</p>
<p class="indent">‘Jan, het is nu zo, mag ik ook mijn voeten niet meer bij u steken, ze zijn nog altijd zo koud.’</p>
<p class="indent">‘Dat wel,’ zegt Houtekiet, want hij wenst het zelf.</p>
<p class="indent">Ze nestelt en nestelt tot ook hij eindelijk op zijn rechterzij gaat liggen en zij dan in zijn schoot. Zo hebben ze jaren geslapen, zo is het weeral goed. Van pure welgezindheid zou hij wel kunnen opstaan om ergens een vrouw te ontmoeten. Als ze eenmaal in zijn schoot ligt, praat ze altijd over iets waaraan hij denkt, alsof zijn gedachten haar met zijn warmte door de rug naar het hoofd stijgen: ze zegt dat hij de beste vent van de wereld zou zijn als hij niet naar elke vrouw grabbelde. Rechtuit gezegd, Jan, ze houdt nog altijd evenveel van u als die eerste keer in de hei, weet ge het nog? Ge hebt haar veel verdriet aangedaan en dat heeft ze u allemaal vergeven oprecht waar, maar dat grabbelen naar alle vrouwen, dat moet ge toch afleren.</p>
<p class="indent">‘Als ge spreken wilt,’ zegt Houtekiet, ‘spreek dan over iets dat ge verstaat en anders zwijg.’</p>
<p class="indent">‘Jan, ik loop toch ook niet met andere mannen, waarom doet gij het dan?’</p>
<p class="indent">‘Zijt gij een man?’ vraagt Houtekiet.</p>
<p class="indent">‘Dat geloof ik toch niet,’ lacht ze.</p>
<p class="indent">‘Hewel dan,’ besluit hij, ‘zwijg en slaap.’</p>
<p class="indent">Van toen af zei Houtekiet dat men zich nooit met vrouwen moet aanleggen, er komt niets dan last van. Wie kan het weten zoals hij?</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap57.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap59.html" class="calibreANext"> next page</a>
    
  </div>

</div>

</body>
</html>
