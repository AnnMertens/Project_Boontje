<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap41.html" class="calibreAPrev">previous page</a>
        

        
          <a href="chap43.html" class="calibreANext"> next page</a>
        
      </div>
    

    
<div class="booksection">
<p class="chap">22</p>
<p class="noindent">Daar liggen nog altijd die slechte steenwegen, heerst nog wanorde, regeert nog armoe. Het is hem alsof men hem daar nodig heeft, terwijl hij hier goed vervangen is. Het geld waarvoor hij gezwoegd heeft wordt hem waardeloos, het was nooit zijn doel.</p>
<p class="indent">Als hij ’s zondagsmorgens van het station naar de Walhoeve wandelt, liggen de velden ruim en open, daarin gestrooid de huizen en de boerderijtjes. Een vreemde stem, hem van kindsaf bekend en vertrouwd, maar altijd even vreemd en onverklaarbaar, spreekt in Thijs: komt nu allemaal tot mij en toont mij wat u mankeert. Ik ben Thijs, ik wil dat alles u goed ga. Ik heb genoeg ondervonden om alles te begrijpen en gaat maar eens naar Brussel zien wat ik kan. De slagen, die ik gekregen heb, braken mij niet, ik kom tot u nog in volle kracht.</p>
<p class="indent">Tist Vranckaert, gij woont daar nog in uw hut en hoeveel kinderen hebt gij al wel niet. Waar slaapt dat allemaal en hebt gij nog die lemen vloer, dat kan zo niet blijven. Jan de Pooter, uw gedoe is weeral eens afgebrand, ge woont daar al een jaar in uw schuur, hoe komt het dat ge niet bouwt, man, wat mankeert u?</p>
<p class="indent">Zo spreekt Thijs tot elk huis, een machtige zich ontfermend over de velen die blijven wat zij waren. En Thijs zet zijn inwendig gesprek slechts voort, als hij tot Rosa zegt dat de stalling nog eens op de koeien zal vallen. ‘Nog één kwaad seizoen en het dak ligt er.’ Zij weet zelf niet hoe het komt dat hij deze keer zelf aanraakt wat zij tot nu toe geduldig afwachtte. Och Thijs, zij weet ook wel dat overal sleet komt in de barak, maar afbreken en bouwen, daar heeft zij geen moed op, daarvoor moet een man in huis zijn. De meiden lopen nog door de keuken, de deuren staan nog open, het is geen ogenblik voor vertrouwelijkheden. En toch voelen zij beiden dat haar woord iets tussen hen gesteld heeft en zij zwijgen. Duizend attenties van haar hebben hem verraden dat een vrouw niet zo behandelen kan wie zij niet diep en geduldig liefheeft; dit schijnbaar achteloos, van aan de kachel gegeven antwoord, blijft in hem haperen. Hij staat aan het venster, vóór hem liggen de wijde eigendommen van de Walhoeve, alles wat moet herbouwd worden. Een droom beweegt zich in Thijs. Hij blijft zwijgen. Er is iets dat Rosa verwittigt dit zwijgen niet te storen, opdat haar woord niet door andere worde verdrongen in het gemoed waarin het zich aan ’t verankeren is.</p>
<p class="indent">Na het middageten verdwijnt al het dienstvolk. Thijs staat weer voor het venster. Rosa dekt zelf de tafel af. Als zij klaar is komt zij naast hem staan. ‘Gij zijt zo stil,’ zegt zij, ‘wat is er buiten toch te zien?’ Hij is nog bezig met die verbouwing, ziet ge. De stalling afbreken, al goed en wel, maar ten eerste de stalling niet alleen, ziet zij niet hoe heel de schuur daartegenover in een bult doorzakt. Links en rechts van het erf moet alles binnenkort invallen.</p>
<p class="indent">Zij vraagt waar de schuur dan wel doorzakt, dat ziet zij niet. Hij zet haar vlak voor zich en wijst over haar schouder dat zij de linkse pilaar van de poort moet in ’t oog houden, die staat loodrecht ‘en kijk nu eens naar de schuur. Ze krijgt borst,’ zegt Thijs. Zij neemt de rechterhand die gewezen heeft, legt ze zich op de schouder en de hare daar warm bovenop. Hij laat ze liggen. Als hij met de linker wijst naar een scheur die, van het dak tot halverwege de grond, schuin naar beneden loopt, neemt zij ook die en legt ze zich op de andere schouder. Ze vraagt hem zachter wat er nu eigenlijk allemaal moet gebeuren. Thijs gebruikt het groot woord van zijn zonen: modern. Hij zou alles modern herbouwen. Moderne modelstallen en een moderne schuur. Moderne landbouwmachienen. Ploegen, zaaien, eggen, pikken, alles met moderne machienen. Gelijk in Amerika.</p>
<p class="indent">Ze leunt wat met de rug tegen zijn borst en vraagt: ‘gaat ge alles ineens afbreken, of eerst de stalling en als die klaar is de schuur?’ Hij doet niet verwonderd omdat zij het zijn werk noemt. Hij zegt dat hij er eens goed moet over nadenken waarmee hij best beginnen zal. Zij trekt zijn twee handen zachtjes om hare hals, legt het hoofd achterover tegen zijn borst en fluistert dat alles goed is zoals hij het wil. Hij neigt voorover naar haar lippen. De vermoeienis van vele jaren heeft hun zoen verstild. Haar mond opent zich voor de bekentenis. ‘Thijs,’ fluistert zij, maar in <i class="calibre10">De waerachtige Devotie,</i> het oud familieboek, staat, op een bladzijde die zij beduimeld heeft, dat de afschuwelijke zondaar, die berouw had en zich bekeren wil, zijn zonde niet gebiecht kon krijgen, doordat hem telkens een vieselijke padde in de mond kwam en hem belette te spreken. Haar stijgen slechts snikken naar de keel, zij keert zich in zijn armen om en dit is weer de onstuimige Rosa van vroeger. Zij hangt aan hem, snikkend, kust hem de borst, en legt er haar hoofd te rusten, palmt zijn hoofd in. Thijs, of het dan allemaal vergeven is? ‘Zwijg nu,’ zegt Thijs, ‘klein kind.’ Hij houdt haar tegen zich aan met grote rustige handen en sussende kuskes op haar voorhoofd. Heel zacht fluistert zij dat zij hem iets moet zeggen. Hij wacht lang. Eindelijk vraagt zij: ‘is God zo goed als gij?’ Thijs lacht een beetje. Van geluk. ‘Ben ik goed,’ vraagt Thijs, want zij moet het nog eens herhalen. Dat doet zij aan zijn mond. Hij zet zich en neemt haar op zijn schoot. Haar hoofd ligt aan zijn schouder, aan zijn oor fluistert zij of hij denkt dat zij naar de hel zal gaan. Hij glimlacht wat, hij drukt haar wat vaster, gelijk een kind dat nog wat vragen stelt, maar geen antwoord meer behoeft, het zal seffens inslapen. Haar lichaam wordt warmer en malser, haar hoofd ligt vaster, hun gedachten zweven rustig over de lange weg die zij beiden afgelegd hebben.</p>
<p class="indent">Plotseling schrikt zij op: ‘ik sliep bijna.’ En zij kan zich de rust niet verklaren die zwaar en loom is neergezegen in haar bloed, de eerste waarachtige rustigheid, sinds Karel onder haar venster de eeuwige rust vond. Zij zegt: ik weet niet wat er met mij is, ik heb slaap voor veertien dagen.</p>
<p class="indent">Thijs laat zijn jaarlijkse foto ditmaal wat vroeger maken voor zijn afscheidsfeest. Hij zit tussen zijn drie zonen in een Mechelse zetel met leeuwekoppen en het gesloten oog geeft een eigenaardige strengheid aan zijn gelaat. Men ziet dat hij inderdaad een man is die de firma M. Glorieus et Fils uit het niet te voorschijn kon werken. Eenentwintig werklieden omringen hem en kijken stuurs, in het besef niet te mogen laten merken hoeveel zij al gedronken hebben.</p>
<p class="indent">Daarna wil Thijs nog twee souvenirs. Hij wil gefotografeerd worden, met zijn twee eerste werklieden. Zij moeten naast hem staan, hij zet manhaftig de linkervoet wat vooruit, maar legt hun vertrouwelijk een hand op de schouder. Zijn zonen staan het aan te zien met medelijdende glimlach en bij het tweede souvenir verwijderen zij zich. Thijs schenkt de eenentwintig hun glas vol en poseert lachend met de fles in de arm, terwijl het personeel eenentwintig romers naar hem opheft. Hij spreekt dan nog van een foto, waarop hij in werkpak een stootwagentje zou duwen, als herinnering aan zijn begin, maar Nic, Leo en Dolf bekijken elkaar. Nic zegt dat hij niet weet waar een handkar halen, Leo dat de fotograaf al weg is en Dolf legt uit dat het plan op een vergissing van vader berust. Toen vader met de handkar reed was hij twintig jaar jonger. Wie hem op deze leeftijd in een stootwagen gefotografeerd ziet, zal denken: is meneer Glorieus failliet gegaan?</p>
<p class="indent">Nu gaat Rosa van de Walhoeve dus trouwen met die Thijs Glorieus. Het is een schandaal, maar het eeuwig geloop van Thijs naar de hoeve was ook schandalig en als ze dan toch bijeen willen zijn, is het nog beter dat ze doen gelijk treffelijk volk, trouwen voor de kerk. Ze doen het nog niet min: een late dure mis. Ja, centen hebben ze, meer dan fatsoen, gelijk het dikwijls gaat.</p>
<p class="indent">Maar allee, het is lang geleden dat zij uit het gevang terugkwam en hij zijn vrouw de nek omdraaide, de jeugd heeft dat niet meegemaakt, er zal geen ketelmuziek zijn. Het een met het ander genomen valt op haar niet veel te zeggen, vrijen mochten ze alle twee en wij horen zoal hier en daar dat het werkvolk op de Walhoeve het vroeger nooit zo goed gehad heeft als bij Rosa. Het volk dat aan die kant woont wil geen kwaad van haar gezegd hebben. Dan kan het ons ook niet schelen. Wij mensen van een beetje leeftijd weten wat er van de zaak is, wij hebben ons eigen gedacht en wij zwijgen. Ieder staat voor ’t zijne.</p>
<p class="indent">We zien niet veel volk voor al die voituren. Dina en Lieneke zijn er niet: hebben wij niet gehoord dat die aan ’t verhuizen zijn en bij hun oudste zoon gaan wonen, heette die niet Pol, een dikke met zijn haar in een brosse? Precies, hij was immers met een oude getrouwd, het schijnt dat die dood is. Van haar broers is er ook niemand, die daar, dat is haar schoonbroer, die veterinaire of wat is het, van Tieleghem. Die drie anderen kennen we, pronte jongens zijn dat geworden. Maar kent iemand die oude generaal? Zie die Thijs eens met twee handen proficiat wensen.</p>
<p class="indent">‘Mijn kapitein,’ stottert Thijs. Meer kan hij niet uitbrengen. Ah mon ami, sta maar niet verwonderd, hij is een trouw abonnee van <i class="calibre10">De ware Brabander.</i> Er sterft in de streek niemand, er wordt niemand geboren en er trouwt niemand of hij weet het. ‘Ik weet,’ zegt hij, ‘waar een paard of een vaars, land of hooigras te koop is. Ik weet waar het kermis of wipschieting of bolprijskamp is. Ik weet alles, mon ami.’ En nu leest hij dus dat M. Glorieus, daar en daar geboren zal in het huwelijk treden met... ‘Madame,’ zegt hij, ‘mijn sincère felicitaties. M. Glorieus, M. Glorieus maar dat kan niemand anders zijn dan mijne goeie Mathieu. Wacht, zeg ik zo, die zal ik eens gaan verrassen, ik wil de eerste van allemaal zijn om Thijs te feliciteren.’ Ziet ge, mon ami, daar zit Monsieur Paul nog in de wagen, die heeft hem gebracht.</p>
<p class="indent">Mon ami is grijs als een duif en sleurt wat aan een jichtbeen. Zijn lach klinkt nog even krachtig, maar nu jovialer. Hij weet dat Thijs goede zaken gedaan heeft in Brussel en dat doet hem veel plezier, mon ami. En een goed gedacht was het van terug te komen, dat heeft hij ook gedaan, hij woont hier dichtbij, ‘enfin we zijn geburen’. Geen uur gaans van hier heeft hij zich een landelijke villa gebouwd. Hij zal nog schrijven, mon ami, want hier mag hij hem niet langer aan de praat houden, maar ge moet eens naar zijn kiekens komen zien. Neen, geen kwestie van, hij gaat niet mee, een feest moet intiem blijven en hij is een oud man die sober moet leven, want hij wil er nog wat van genieten, haha! Gij ook zeker, haha! Schrijf hem villa ‘Mon Repos’.</p>
<p class="indent">Als Thijs in de koets zit vergeet hij zijn huwelijksgeluk. Het ene oog schreit een beetje, hij legt het hoofd achterover en fluistert: dat doet mij plezier. Zacht antwoordt Rosa dat de kapitein twintig jaar lang zijn naam onthouden heeft, hoeveel ordonnansen heeft hij vergeten. Maar zij heeft langer dan twintig jaar op hem gewacht, doet hem dat ook geen plezier? Nog vervuld van de verrassing, droomt Thijs verder: ‘de mensen zijn toch goed,’ zegt Thijs. Hem is het oog uitgerukt dat de boosheid der mensen gezien heeft, hem bleef het hart gespaard, dat voor één rechtvaardige de talloze anderen verontschuldigen wil en moet kunnen geloven in een betere wereld.</p>
<p class="indent">Maar het hart naast hem krimpt ineen: het moet vanavond bekennen dat het niet goed is. Haar adem wordt beklemd, zij sluit zich met de rug van zijn hand de mond die gillen wil dat de mensen niet goed zijn, dat zij zelf slecht is, dat hij alleen goed is, dat hij weerom de tol van zijn goed vertrouwen betaalt en met een moordenares is getrouwd. Hij lacht dat zij nog plechtig met hem doet, de hand kussen. Daar heeft hij niets aan, kom hier, ze zien ons toch niet, zó geeft men een kus!</p>
<p class="indent">Haar ziet God als zij ’s avonds voor het eerst naar bed gaat met de man die zij altijd heeft liefgehad, hem alleen. Om hem heeft zij de moord begaan, waarvan haar ziel nog niet vrijgesproken is. Zij heeft hem terug opgezocht om tenminste aan hem het onrecht goed te maken waarvoor zij geboet heeft met gebeden, goede werken en het torment van haar wroeging. Toen hij zijn kinderen teruggehaald had is het verlangen naar hem weer onweerstaanbaar geworden, maar zij schikte zich in haar onwaardigheid. Toen hij zelf haar in zijn armen nam, Here God, was zij niet sterk genoeg om te verzaken. Nu wordt zij de zijne. Laat haar voor dit ene uur eeuwig verdoemd zijn, als soms de moord haar mocht vergeven worden, dit uur met hem is haar het eeuwig branden waard. Het bekommert haar niets meer wat hij straks zal doen. Hij mag haar doden. Terwijl hij haar wurgt, zolang zij spreken kan, zal zij hem bedanken voor dit uur. Liefste, kus mij terwijl ik sterf. Hij zal misschien deze laatste hoon niet willen overleven. Dan zullen zij samen sterven, hier in dit bed, in elkanders armen. Daar hangt de tweeloop nog, in de kast ligt gordijnkoord, beneden staat vergif. Liefste kies, ik ben een uur bij u geweest, ik was een uur gelukkig. Hij zinkt loom in haar armen, zij kreunt: gij zijt mijn god.</p>
<p class="indent">Dan ligt zij in zijn armen en spreekt met zachte, vaste stem. Thijs, zij is de uwe geweest, dit geluk is haar genoeg. Zij moet u nu iets zeggen. Misschien zult gij haar uit het bed schoppen en de nacht injagen. Misschien zult gij haar bij de keel grijpen en wurgen. Misschien... neen, komaan. Thijs, zij heeft Karel wetens en willens vermoord. Die zaterdagavond heeft zij u gevraagd ’s zondags te komen en zij zou u dan zoveel over Karel verteld hebben, waarheid en leugens door elkaar, dat gij zelf hem zoudt tegemoet gegaan zijn en hem neergeslagen hebben. Ja, zij dacht werkelijk dat gij zo iets zoudt doen, zo slecht kende ze u toen nog, zo verblind was ze door haar haat tegen Karel, door haar oneindige liefde voor u, door haar angst dat gij met Let zoudt trouwen. Zij was niet van plan Karel te doden, maar die garnaalverkoper was zoekend langs de schuur en het huis gekomen, was in de stalling gegaan. Radeloos heeft zij toen het geweer genomen. Zij heeft geprobeerd hoe zij vanuit het venster recht naar beneden kon schieten en in de slaapkamer gewacht met het geweer in de hand. Toen Karel op het erf kwam herkende zij zijn stap. Het was wel ruig en winderig weer, maar zij wist heel goed dat het Karel was. Zij zegt nu heel juist en duidelijk: zij wist absoluut zeker dat hij het was. Het venster stond open, zij hield de loop plat tegen de voorkant van de vensterdorpel en schoot. Dan heeft zij gewacht tot iemand, die misschien het schot gehoord had, zou komen aanlopen. Zij zou dan om hulp geroepen hebben, maar niemand is gekomen. Zij heeft nog door het venster gekeken en Karel lag op de rug. Zij heeft zijn naam geroepen om te zien of er nog leven in hem was, maar hij bewoog niet meer. Dan is zij Let gaan wakker maken, heeft haar gezegd dat zij iemand doodgeschoten had en vreesde dat het Karel was, maar Let was niet wakker te krijgen. Ze antwoordde maar ja en dat het goed was. Dan is ze terug naar de slaapkamer gegaan en tegen de morgen zijn de weeën begonnen. Alsof het kind van Karel niet langer bij de moordenares van zijn vader wilde blijven. Daar heeft zij nadien nog lang om geschreid. Zij hield maar van het kind toen ze het verloren had. Zij zou ’t liefgehad hebben al was het zijn kind.</p>
<p class="indent">Thijs, ge zijt zo stil, ge trekt uw arm niet eens vanonder haar hals, ge denkt nog na, ge weet misschien nog niet wat ge met haar zult doen. Wilt ge misschien dat zij zich gevangen geeft en alles bekent, ook goed, al wat gij beslist is goed, Thijs.</p>
<p class="indent">Zij heeft er zich niet aan verwacht dat gij hun verhouding zoudt bekendmaken, maar nooit is zij daar boos om geweest, integendeel. Daardoor heeft zij u maar eerst goed leren kennen, dan eerst is zij maar echt verliefd op u geworden, met een liefde, met een liefde, zij kan het u niet zeggen, zij had u zo lief, eindeloos, eindeloos. Ach Thijs! En juist daarom heeft zij alles ontkend en u bespot. Het was zot, maar zij wilde gered worden. Wat zij eigenlijk dacht, herinnert zij zich niet goed meer, goed bij haar verstand was zij zeker niet, maar zij dacht: als ik beken ben ik hem voorgoed kwijt; ik moet vrijgesproken worden, hij zal het mij wel eens ooit vergeven. Daarna hebben ze u bijna doodgeslagen en wat zij toen geleden heeft, onrust, wroeging, met niemand over u kunnen spreken, nooit uw naam horen noemen. Op een morgen luidden de doodsklokken terwijl zij aan tafel zat met het dienstvolk en Let. Zij viel in bezwijming en het dienstvolk dacht natuurlijk dat het de herinnering aan Karel was.</p>
<p class="indent">Thijs, dank, lieve jongen, lieveling, liefste, liefste, liefste man, zij dankt u omdat ge haar alles laat zeggen, het ergste komt nog. Zij is verdoemd voor eeuwig. Zij heeft haar moord nog niet gebiecht, ze durft niet, ze kan niet. Eens heeft ze het geprobeerd, herinnert ge u nog de eerste keer dat zij u kwam bezoeken in het winkeltje? Gij hadt haar gezegd dat er nooit meer over gesproken werd. Toen was zij toch zo gelukkig, alles kwam haar eenvoudig voor. Als Thijs zo goed is, dacht zij, zal God niet slechter zijn. Zij heeft toen in de Finisterre aan de biechtstoel gezeten, maar toen de pastoor kwam is zij weggelopen. Zo loopt zij dus nog altijd met de moord op haar geweten en met honderden heiligschennende communies en zij weet dat zij reddeloos verdoemd is. Wat dat voor haar geweest is, de hel kan nooit zo gruwelijk zijn. Woorden bestaan daar niet voor. Mensen als gij, die nooit kwaad gedaan hebben, kunnen dat toch nooit begrijpen, zelfs al kon zij het uitspreken. Zij heeft geleden en geboet, getracht haar geweten te sussen, maar inwendig wist zij toch altijd, dat zij zich maar wat wijsgemaakt had. Thijs, nooit zal iemand weten wat zij uitgestaan heeft. Eens, heel eventjes wilde zij ten volle gelukkig zijn, bij u, zoals nu. Nu heeft zij dat geluk, het is genoeg, dank. Zij durft u nu niet meer aanraken, maar zie hoe zij u bedankt met gevouwen handen: dank. Dood haar nu, wurg haar, schiet haar in het hart met dezelfde tweeloop, of in de hals gelijk Karel, zolang zij kan zal zij zeggen: dank. De hel wacht haar, zij vreest niet meer: dank. Lever haar over aan de gendarmen, stuur haar naakt de straat op, zeg haar dat zij zich moet verdrinken, alles is goed: dank.</p>
<p class="indent">Thijs weet dat geen gerechtigheid van mensen onze euvelen kan herstellen, dat de mens zijn innerlijke kwelling te dragen heeft. Wat kan men anders dan de mens zeggen: kom, hem in de armen nemen en hem optillen uit zijn verlatenheid. Kom, zegt Thijs, hij neemt haar in zijn armen.</p>
<p class="indent">Deze naakte vrouw verliest haar zinnen, knielt op het bed bij de naakte man, vouwt de handen zoals op schilderijen engelen in aanbidding en zegt wel te weten dat hij geen mens is, maar Christus, de zoon van God. Ik aanbid u...</p>
<p class="indent">Thijs komt verschrikt overeind, dwingt haar neer te liggen, beveelt haar onmiddellijk in te slapen, geen woord meer. Zij legt gedwee het hoofd in zijn arm en slaapt automatisch in op zijn bevel.</p>
<p class="indent">Hij waakt, maar zij wordt niet meer wakker voor het kraaien van de hanen.</p>
<p class="indent">Zij ziet hem met klaar open oog liggen en sluit de hare weer om zich de nacht te herinneren. Het lijkt haar dat zij te vroeg ingeslapen is en het voornaamste niet meer gehoord heeft. Het is zo vreemd dat zij nog naast hem ligt, hoe is het nu, tussen hen? Zachtjes beginnen zijn handen haar te liefkozen, woorden zijn overbodig, nog duurt haar geluk. Thijs zet het venster open. Zon en lucht vallen binnen, op het erf is het bedrijf al in volle gang.</p>
<p class="indent">‘Wat is er nu van, Rosa, staan wij vandaag nog op?’ Zij ligt stralend op het bed met de armen wijd open, gulzig ademend in de frisse morgenlucht. Neen zij staat nooit meer op, er zijn geen dagen meer. Zij werkt niet meer, zij doet niets meer, zij blijft hier liggen altijd wachtend tot hij komt. Hij zet zich bij haar op het bed en zegt dat zij toch nog eens moet opstaan, om te gaan biechten.</p>
<p class="indent">‘Ik ben toch verdoemd, Thijs.’</p>
<p class="indent">Hij spot niet met gevoelens die hem vreemd zijn, maar vraagt ernstig of zij meent niet meer verdoemd te zijn als zij zal gebiecht hebben?</p>
<p class="indent">‘Natuurlijk niet.’</p>
<p class="indent">Of zij daar wel absoluut zeker van is?</p>
<p class="indent">‘Natuurlijk.’</p>
<p class="indent">‘Wilt ge dan wel eens gauw opstaan,’ zegt Thijs. ‘En heel gauw. We gaan naar Brussel biechten.’</p>
<p class="indent">Ze stribbelt nog tegen, ze kan tóch niet biechten, het gaat immers niet meer, ze schikt zich nu in haar lot. Thijs houdt vol dat die zaak helemaal uit de voeten moet, dat heeft nu lang genoeg geduurd. Hij gaat met haar naar Brussel, leidt haar aan de hand in de Finisterre-kerk tot aan de biechtstoel. Enkele rijen voor hen zit een pastoor te brevieren en Thijs doet goed wat hij doet. Hij zegt de priester dat er een biechtelinge zit die iets ergs wil biechten en niet goed durft. Hij zegt Rosa dat de pastoor het al weet. Zij knielt in de biechtstoel met de handen voor het gezicht om niet herkend te worden. Thijs wacht haar op.</p>
<p class="indent">Lang geleden, toen hij als knaap zelf nog biechtte, wenste de pastoor hem na de absolutie proficiat. ‘Proficiat,’ zegt Thijs ernstig, als zij met hoogrood gezicht opdaagt. Hij gaat met haar achter in de zijbeuk zitten. ‘Bid nu uw penitentie,’ zegt Thijs, ‘we hebben al de tijd.’ Zij zit zachtjes te schreien, hij drukt nu en dan haar handen, waarin de paternoster ijverig verschuift en wacht geduldig tot zij opstaat. Zij gaan door de drukke Nieuwstraat naar het Noordstation. Haar ogen staan verlicht, zij zegt niets, zwijgend zitten zij in de trein hand in hand.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap41.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap43.html" class="calibreANext"> next page</a>
    
  </div>

</div>

</body>
</html>
