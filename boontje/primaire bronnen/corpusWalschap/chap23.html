<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap22.html" class="calibreAPrev">previous page</a>
        

        
          <a href="chap24.html" class="calibreANext"> next page</a>
        
      </div>
    

    
<div class="booksection">
<p class="chap">3</p>
<p class="noindent">Maar Do is al meer dan een maand thuis, alles schijnt vergeten en Dina lacht weer, als de herinneringen hem plotseling in een krop naar de keel stijgen. Hij wandelt naar het dorp en bedrinkt zich. Zo is het ook begonnen, even vóór de geboorte van Thijs, toen Dina al weken dacht dat alles tussen hen goed zou blijven; plots verdwijnen, laat in de nacht bedronken thuiskomen, redevoeringen houden tot ’s morgens en dan een dag lang slapen. Het hield even plots op na de geboorte van Lieneke. Do komt ’s nachts thuis, staat voor het bed, de linkerhand in de broekzak, met de andere breed gesticulerend. De zaak, Dina, waar het om gaat, de eigenlijke zaak, in het kort gezegd de zaak, want wat voor een andere zaak zou er kunnen zijn dan de zaak waar het eigenlijk om gaat. Dat is zo klaar als pompwater. Dat kan een bovenmeester verstaan. En moest hij bij geval kort van begrip zijn, we spreken nu over meesters natuurlijk, dat verstaat een kind, vermits we over de zaak spreken, maar om het met een enkel woord klaar en duidelijk te zeggen, zullen we het kind bij zijne naam noemen: we spreken over de tijd. Vijf maanden. Wie weet hoe lang vijf maanden duren? Voilà. Het is een simpele vraag en op te lossen met een enkele hand, vermits welbeschouwd de hand vijf vingers heeft zodus vijf maanden. En toch weet niemand, alhoewel de zaak zo klaar is als pompwater, hoe lang de tijd duurt. Zijn wij alleen? Worden wij niet afgeluisterd? Alles is stil in de natuur. Welnu de tijd waarover wij gesproken hebben, de eigenlijke tijd waar het om gaat, dat is een geheim. Niemand mag het weten en vermits iedereen het weet, schaamt men zich. Is het duidelijk of is het niet duidelijk? Een eerlijk mens schaamt zich, het knaagt hem vanbinnen. Vinus Glorieus, grootvader van Do Glorieus, langs vaders kant natuurlijk, hief met zijn tanden een grote tafel op. Hij was zesenvijftig jaar oud en zijn rug deed knak. Geknakt was Vinus Glorieus. Gedaan was het met Vinus Glorieus. Do Glorieus, zijn kleinzoon, ook langs vaders kant, nog geen vijftig jaar oud, de zaak is niet of Do Glorieus geknakt is, wie zou Do Glorieus knakken, ziedaar de eigenlijke zaak. Neen Do Glorieus heeft verdriet. Voilà. Waarom er veel woorden aan verspillen, deed Christus op zijn kruis dat ook? Ik heb dorst, zei hij, kortaf, meer niet. Waarom al die woorden? Helpt het iets? Waarom al dat dubben? Do Glorieus heeft verdriet. Voilà. Dat is nu de hele zaak. De een heeft dorst, de andere heeft vijf maanden, de vrouw heeft er negen, haha, Do Glorieus heeft verdriet. Voilà. De wereld is goed gemaakt. Verdriet, zegt Do, moet er ook zijn, er moet van alles zijn, ik wil niet dat de mensen sukkelen, iedereen moet vrij en blij kunnen leven, want de vrijheid is alles. Ik heb ook altijd alles gehad, maar verdriet had ik niet en nu heb ik het. Veel, veel, veel, meer dan veel, om het klaar en duidelijk te zeggen, want de zaak is gewichtig, zegt meneer de juge. Neen, dat niet, die naam wordt niet vernoemd, pardon. Ik verbied het. Wij spreken niet over de hoge baas, met een wit befke onder zijn baard, want als er een hoge baas is, dan is er altijd nog een hogere baas. En daarom zeg ik: hoge baas of hogere baas, baast maar op, ik ben mijn eigen baas. Verdomme! Goed, Do zal de kop omhoog houden. Zo. Baas Judocus Glorieus. Ziet ge hem hier staan? Kijkt hij naar de grond? Loert hij heimelijk de ene kant uit? Kunt ge misschien aan hem zien dat hij beschaamd is? Verdomme! Goed dan, we spreken dan over de zaak. De zaak is dat Glorieus een gevangenisboef is. En daar gaat geen letter vanaf. Een gevangenisboef is Do en dat blijft Do. Ssst, niet tegenspreken, kind, de zaak is veel te gewichtig. Ik zal het nog eens zeggen, want wij moeten elkaar goed verstaan, want anders komt er later kwestie van. Dina wil er vanonder trekken, of Do wil er vanonder trekken, of de kinderen zeggen: wij willen de kinderen van een gevangenisboef niet zijn. Geen kwestie van. Wij zijn bijeengekomen om de zaak op te lossen en ik zal het dus nog eens zeggen om alle misverstand te vermijden: Do Glorieus is baas, maar let wel, gevangenisboef. En wat antwoordt Do Glorieus? Do Glorieus antwoordt: de zaak is niet te loochenen, een gevangenisboef, dat ben ik. Vijf maanden. Voilà. Ik zie wel dat die vrouw daar ligt te janken en wat voor een vrouw? De beste vrouw van heel de wereld. Geweest. Maar nu weer! Ze jankt. Goed. Ze meent dat ik dat niet zie. Goed. Maar ik zie het. Een man met verdriet ziet alles, hij denkt aan alles. Zij ligt daar te janken, maar jankt hij ? Neen, hij denkt aan zijn kinderen. Voilà.</p>
<p class="indent">Blijft hier, roept Dina, maar Do heeft de deur al open en daar staat Thijs te luisteren.</p>
<p class="indent">Dag, mijn zoon. Geef vader de hand, let wel, vader heeft verdriet. Merci, het is schoon en heilzaam vader een hand te geven. Eert vader en moeder, opdat gij niet komt in bekoring. Vader noemt u zoon, gij geeft vader de hand. Merci, wel bedankt. Let wel, ik noem u zoon. Goed. Ziet, nu begint hij ook te janken. Wat is de reden? Neen, geen woord. Vader heeft verdriet, laat vader doen. Verdomme. Zwijg, zeg ik, nijp niet op vaders verdriet. Ik zal u mijn zegen geven, teerbeminde zoon.</p>
<p class="indent">Hij slaat Thijs met de vlakke hand zo geweldig op de wang dat de jongen tegen de muur aanvliegt.</p>
<p class="indent">Gij zijt mijn zoon niet!</p>
<p class="indent">Dina springt schreeuwend uit het bed, brengt Thijs naar het kamertje, waar Pol nog ligt te snorken. Als zij terugkomt zit Do op een stoel met de ellebogen op de knieën en het hoofd in de handen hartstochtelijk te fluisteren.</p>
<p class="indent">Thijs kan niet meer slapen. Het verdriet van vader weegt op hem, hij voelt zich daaraan schuldig. De meester deed zijn plicht, hij zelf had maar niet op zijn handen moeten lopen, daaruit is alles voortgekomen. Met reden zegde vader dat hij zijn zoon niet is. Nooit was hier een hand ook maar opgeheven tegen hem, Pol of Lieneke. De onverwachte slag sloeg hem een afgrond in. Hij voelde zich niet waardig in het bed te slapen dat van vader was, in vaders huis te wonen en de boterham te eten die vader voor hem verdienen moest. Morgen zou hij vergiffenis vragen, beloven zijn kleren veel langer te dragen, niet meer te eten dan absoluut nodig was, zo gauw mogelijk zelf te werken en dan alles terug te betalen wat zij voor hem gedaan hadden vanaf de eerste dag. Dat was zijn plicht. Maar ’s morgens zien de voornemens van ’s nachts er anders uit, Do ontweek Thijs beschaamd en Thijs vroeg of beloofde niets. Hij was alleen veel stiller en van een ontroerende gedienstigheid. Het verwonderde hem dat moeder vriendelijker voor hem was, alsof zij iets wilde goedmaken. Zoveel liefde belastte hem zwaar. Hij wilde haar zeggen toch om hem niet bezorgd te zijn, dat hij goed begreep de schuld te zijn van alles wat met vader gebeurd was en dat hij liever slechts nog wat geduld werd, dan getroost met moederliefde die zijn schuld maar vergrootte.</p>
<p class="indent">Zijn deel rijstpap verdeelde hij tussen Pol en Lieneke. Zoetigheid, daar moest hij niets meer van hebben. Slecht voor de tanden. Maar het was omdat hij besefte dat het overtollige hem niet toekwam; hij leende slechts voorlopig het noodzakelijke, dat hij later met intrest zou terugbetalen. Van de suikerkoeken die Dina wekelijks meebracht van de markt aanvaardde hij het deel, dat hem gegeven werd, maar zoals vader, legde hij het op de schouw en keek er niet meer naar. Het verdween daar wel vanzelf eer het avond was. Hij droeg ’s middags de telloren aan en dekte de tafel af, wiedde de hof, was de anderen voor om de geitenpaaltjes te verzetten en Do had de gelegenheid niet meer zijn afgesneden en gebusselde wissen naar huis te voeren: dat deed Thijs, terwijl vader nog aan ’t snijden en busselen was.</p>
<p class="indent">Hoeveel kost een kind, vroeg Thijs. Dina schaterde. Of hij er ook een wou kopen? Dat niet, maar bij Podevijns hebben ze een bestedeling, een Brusselaar en vanuit Brussel wordt voor hem betaald, hoeveel wel per dag? Voor hoeveel per dag zou moeder een plat kind willen grootbrengen tot het 15 jaar is? Want dan hoopt Thijs zelf geld te verdienen en met de terugbetaling te beginnen. En als hij de prijs per dag kent zal hij die vermenigvuldigen met 365 en die som dan nog eens met 15, want rekenen kan hij. Maar op een centiem zal hij niet zien, integendeel. Laat hij maar eerst eens de juiste som hebben, dan zal hij er een rond getal van maken en goed rond. Vader en moeder, zal hij vanuit Brussel schrijven, ik weet ook wel dat het te veel is, maar vader heeft bijvoorbeeld door mijn schuld vijf maanden verlet gehad en dan niets kunnen verdienen. Zo bereken ik het en wat komt er allemaal niet bij als men kinderen heeft, dus neemt het alstublieft aan, want het komt u toe.</p>
<p class="indent">Maar moeder zegt dat ze voor geen geld het kind van anderen zou in huis nemen en wat men voor een kind doet, is niet te betalen. En zie dat komt goed overeen met het slot dat Thijs voor zijn brief bedenkt: ‘Want, lieve vader en moeder, al wat gij voor mij gedaan hebt, dat is niet te betalen en als ik bedenk dat gij van mij geen plezier en altijd maar last gehad hebt, door mijn gebrek van geen onrecht te kunnen verdragen en om de dood mijn smoel niet te kunnen houden, als ik iets zie dat niet juist is en dat ik een onwaardig kind geweest ben, dan zeg ik dat ik u nooit genoeg had kunnen teruggeven en altijd zal ik blijven uw schuldige zoon Thijs Glorieus.’</p>
<p class="noindent1">Het toeval was met Thijs toen Lieneke op een middag thuis kwam met een boodschap voor hem van de Walhoeve. Of hij Let niet wilde tot thuis brengen na vier uren. Het wordt nu vroeg donker en zij moet dan nog alleen tien minuten ver naar de hoeve. Dat betrouwen ze niet in de donkerte, en in de klare zelfs ook niet, want die Let is zo een eigenaardige moeder, dat de zuster soms zegt: het is precies of gij niet wel wijs zijt. Over die tien minuten doet ze ’s middags soms meer dan twee uren, zei de meid. Ja, ze laten ze nu door de meid halen, maar die heeft ook niet altijd tijd en in het donker, zegt ze, is ze zelf bang. Of Thijs dat nu wil doen.</p>
<p class="indent">Wie Thijs gelukkig wil maken moet hem maar een dienst vragen, doch voor hem met zijn rijpe levenservaring zijn de dingen niet zo eenvoudig als voor Lieneke.</p>
<p class="indent">Hij kruist de armen, staart nadenkend de gloeiende stoofpot aan en zegt dat hij om vier uur het antwoord zal geven. Moeder glimlacht achter zijn rug: hij kan zo gewichtig en vroegwijs doen, hoe lief. En de meester begrijpt al niet beter. De jongen die hem nadert met voorbeeldige beleefdheid, maar zonder een zweem van angst en zonder bedremmeld zijn ogen van hem af te wenden, tergt hem. Hij beeldt zich in dat de laatste ongestraft gebleven mishandeling de kleine moed gegeven heeft.</p>
<p class="indent">Meester, de boer van de Walhoeve is persoonlijk komen vragen of Thijs hun Let zou willen naar huis brengen van aan de kruishoek tot thuis.</p>
<p class="indent">Ja en dan? Thijs: anders niets.</p>
<p class="indent">Is het misschien niet genoeg, dat dezelfde Thijs, die bij de meesters niet goed kan doen en thuis een onwaardige zoon is door de boer van de Walhoeve zelf uitverkoren wordt uit elf andere jongens, die evengoed het kind zouden kunnen thuis brengen? En is het nu nog niet goed als Thijs hem erkent voor iets dat hij niet eens moet vragen?</p>
<p class="indent">Anders niets, Glorieus, waarom komt ge dat dan vertellen? Gaat het de meester aan wat de boer van de Walhoeve u vraagt? Denkt gij dat de meester zoveel belang stelt in u, Glorieus? Enfin het is een groot nieuws, we zullen het in de gazet laten zetten.</p>
<p class="indent">Thijs antwoordt dat ze het daarna weer niet moeten verwijten, meester.</p>
<p class="indent">Och Here toch, was het daarom? De jongeheer mag zelfs geen opmerking meer krijgen. Goed, de jongeheer heeft maar te bevelen. Als we vanavond het artikel in de gazet schrijven, zullen we er dat bijzetten: het is wel verstaan dat daar nooit opmerkingen over mogen gemaakt worden, anders!</p>
<p class="indent">Meester, zegt Thijs verblekend, ik zeg het om te vragen of ik van u ook mag. Van vader en moeder mag ik.</p>
<p class="indent">Kalm, meneer, kalm, maak u niet kwaad alstublieft, de meester is zo al bang genoeg, ge weet wel waarom. En als ge van vader en moeder moogt, wat heeft de meester dan nog te zeggen, nietwaar? Op het Hoogveld heeft men geen meesters nodig, daar weet men wel hoe de kinderen moeten opgevoed worden. Maar onthoud meesters woorden, Glorieus: we zullen zien wat ervan terecht zal komen, we zullen mekaar later nog spreken.</p>
<p class="indent">Thijs neemt in ogenschouw wat hij onder zijn hoede neemt. Het is een bleek, mager kind, te klein voor haar jaren en het ziet er dom en bang uit, al wat hij maar wenst. Een leer van haar klomp is aan ’t lossen; dat klopt hij met zijn eigen klomp eerst en vooral weer vast. Er is een knoop van haar voorschoot, daarover maakt hij een opmerking. Morgen moet dat in orde zijn en hij zal bij haar binnen blijven tot zij gevraagd heeft de knoop weer aan te naaien. Ge moet niet schoon gekleed zijn, zegt Thijs zoals de meester, ge moet niet in ’t nieuw gaan, dat vraag ik niet. Maar proper, geen slordigheid, dat wil ik niet zien.</p>
<p class="indent">Het is een kwade slijkstraat, kapotgereden door karren en met een zinking erin als een moeras. Zij bezorgt Thijs goede ogenblikken: het gevoel hier nodig te zijn, want zonder hem kan dat kind hier niet door. Het kind zegt dat het tot nu toe over het veld omliep.</p>
<p class="indent">Zo, over het veld! Het jong koren plat trappen. Dat bij hem niet meer. Zit maar op zijn rug. Hij draagt haar dwars door de modder. En nu morgenvroeg niet meer over het veld. Hij zal hier straks een rij stenen leggen en daar zal zij voortaan over gaan.</p>
<p class="indent">Hij stapt met haar het erf op door de brede open poort. Links zijn de koe- en paardestallen, rechts de schuren en schapekooien, vóór hen de lage lange woning. Er is drukte van man en meid overal, een paard stapt traag in de dorsmolen. Het jongste kind van heel die grote rijke boer wordt beschermd door Thijs Glorieus. Doe uw haar te goei, zegt hij aan de deur.</p>
<p class="indent">De boerin zit in een hoge wijmen huifzetel, zoals op het schilderij van Jordaens. Zij is al jaren ziek en verplaatst zich met een stoel, waarop zij gedurig moet leunen of zitten. Thijs wacht tot Let gezegd heeft, dat er een knoop aan haar voorschoot moet gezet worden, maar als hij wil weggaan, vraagt de boerin hem het haardvuur wat te verzorgen. Heeft hij het haardvuur verzorgd en de meiden geroepen, die een tweede ketel moeten ophangen, dan vraagt zij of hij ook kan boteren. En als hij geboterd heeft wil zij hem een paar nikkeltjes geven, maar dat beledigt Thijs diep. Als hij kan helpen, boerin, kost het u maar een woord, maar geld, neen dat nooit. Thijs, dat vindt zij niet slim, de werkman is altijd zijn kost waard. Geef haar het brood maar eens aan en daar in die kast staat de boter en ligt er geen stuk hesp bij? Thijs bedenkt dat dit tenminste thuis een maaltijd gespaard is, die hij later toch niet zal afhouden. Hij en Letteke eten weerszijden de wijmen huifzetel, achter hen knettert de haard. Een zachte magere hand uit de zetel legt zich op zijn hoofd: brave jongen. Thijs krimpt ineen, maar kan zich nog juist bijtijds uit een plotse verweking redden door er een lach van te maken: dat zeggen ze allemaal niet, dat hij een brave jongen is. En waarom niet? Hij kan geen onrecht zien, boerin, dan slaat hij waar hij maar raken kan. Of hij dan zoveel vecht? Dat niet, alleen als het nodig is, maar dan hard. Moest er zo iemand onderweg Let te na komen, hij gelooft dat hij hem morsdood sloeg. Ge lacht, maar ge kent hem nog niet. En ge moet ook niet bang zijn voor honden of zo. Dan zet hij Let achter zich, dicht achter hem. Ze moet goed zijn jas vasthouden en met hem stijf door gaan. De kwaadste hond zal niet riskeren te bijten. Wablief? Uwe jonge scheper? Laat die jonge scheper maar eens op Thijs afkomen. Weet ge wat Thijs doet? Thijs laat er zich op vallen en nijpt hem de keel toe, zo. Hij heeft er immers al eens een doodgeknepen, zelfs vier, maar de drie andere waren kefferkes, die telt hij niet mee.</p>
<p class="indent">Eet maar veel boterhammen, lacht de boerin, dan zult ge nog veel sterker worden.</p>
<p class="indent">Thijs vertelt dat niet om te stoefen, zegt hij, maar om de boerin gerust te stellen. Er zal aan Let niets miskomen.</p>
<p class="indent">Nu nog een goeie boerenboterham met platte kaas en siroop? Ja, zegt Thijs ernstig, maar dan moet ik eerst mijn broek losgespen. Terwijl hij met wit en zwarte baard en knevel zit te eten, komt de dunne hand weer op zijn hoofd liggen.</p>
<p class="indent">Zo een broer moest ons Coletteke nog gehad hebben. Het gemoed van Thijs stroomt vol, zijn gelaat staat ernstig. Dat hij haar broer niet is, zegt hij, maakt geen verschil uit. Hij zal er niet minder goed op passen dan op zijn eigen zuster. Hij denkt er niet eens aan of zij zijn zuster is of niet. Zo is hij niet, ziet ge, ze is bij hem in goede handen, wees maar niet ongerust. Moet hij nu nog iets doen? Dan zal hij nog wat hout op het vuur leggen en dan gaat hij naar huis. Roep hem gerust als ge hem nodig hebt.</p>
<p class="indent">Thuis hebben ze hem ook gemist voor het hout klieven, maar hij heeft immers al gegeten, en kan dadelijk aan het werk gaan. Zijn leven is gevuld, hij moet zorgen en helpen. En inslapen met de gedachte hoe hij morgen zijn werk zal verdelen om erdoor te geraken. Men kan hem niet genoeg nodig hebben, opdat hij overal orde brenge, opdat alles door hem goed ga.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap22.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap24.html" class="calibreANext"> next page</a>
    
  </div>

</div>

</body>
</html>
