<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap20a.html" class="calibreAPrev">previous page</a>
        

        
          <a href="chap22.html" class="calibreANext"> next page</a>
        
      </div>
    

    
<div class="booksection">
<p class="chap">1</p>
<p class="noindent">Zijn strijd heeft Thijs op de ouderdom van acht jaren ingezet. Met een kat. Hij zat op een vroege zomerdag met zijn rug tegen de steenput in de schaduw van een vlier fluitjes te snijden. De lucht was korenblauw, het dak rood, de muur wit, met groene deur en blinden, de grond ervoor zwart van de sinteltjes, alles helder, rustig, vredig en Thijs dacht: ik ben blij. De kat zat al meer dan een uur half slapend te loeren op de rand van het lage dak; een halve meter onder haar had vader het kanariekooitje aan de muur opgehangen. Opeens viel ze met de kooi naar beneden, het kanarievogeltje vloog gek van hier naar daar. Thijs zag de kat het kleine gele diertje bij de kop door de tralies trekken. Ze verdween ermee. Al zijn bloed stond stil, hij werd vlak in het hart gestoken, de rand van de steenput verkilde in zijn rug tot een klomp ijs. Hij stond op, met loden benen; hij hijgde diep alsof hij aan de lucht die er was opeens niet meer genoeg had. Staande kon hij zich ook niet geduren. Hij ging en wist niet waarheen. Onbewust koos hij de richting van de beemd waar zijn vader wissen aan ’t snijden was. Maar hij kon over de gracht niet, waar hij honderden keren overgesprongen was. Hij volgde ze tot waar zij in de beek vloeit. Daar bleef hij zitten, moe, door een last gedrukt en hij dacht: ik heb pijn.</p>
<p class="indent">’s Avonds kookt moeder botermelk en bakt aardappelen met wat ajuin in zoete lies. Thijs at en sprak niet, al hadden de anderen het over de kanarievogel. Hij beet zelfs op de botermelk. Voor zijn ogen lag de kat achter de stoof te pinkogen. Na de maaltijd gaan broer en zuster nog wat buiten spelen, vader gaat gehurkt naast de dorpel zitten fluiten, moeder ruimt de tafel af en wast het gerief. Maar Thijs zocht in vaders werkschuurtje de zwaarste hamer, zette zich op zijn knieën achter de kat, haalde zijn zwaai met twee handen en haar kop deed krak. Zij schoot weg om buiten onder de vlier te sterven en nu eindelijk kon de kleine Thijs schreien, de beklemming loste, zijn gerechtigheid was geschied.</p>
<p class="indent">Van buiten riep vader wie de kat doodgeslagen had, binnen riep moeder: onze Thijs. Ze lachte, vader floot voort, floot alleen maar iets rapper.</p>
<p class="indent">Moeder lacht altijd. Haar kleine huisje was onderhouden en proper. Zeteltjes, vogelkooitjes, een hoos over de hesp aan ’t plafond, een standerd voor drie bloempotten, alles door de man gevlochten uit gekleurde wijmen, maakte het vriendelijk en gezellig. Haar man was stil, goed en sterk, haar kinderen waren schoon en ferm, twee jongens, een meisje.</p>
<p class="indent">Vader lachte nooit, maar hij deed zijn vrouw lachen met droge geestigheden. Voor de rest floot hij, zachtjes en tevreden. De kinderen werden geslagen noch berispt. Er stak geen kwaad in. Het ergste dat moeder hun aandeed was zwijgen, niet lachen, en vader floot dan voort als wist hij van niets. Het leven wees zichzelf. Wat te heet was raakten ze niet aan, wat te zwaar was lieten ze liggen, wat van een ander was werd geëerbiedigd zoals zij voor het hunne stonden; niemand moest wagen er omtrent te komen.</p>
<p class="indent">In zulk goed huis, midden in de velden, waar de mensen rustig worden, wijs en gelaten, kreeg Thijske zijn gevoel voor onrecht dat hem lijden deed. Hij leed om het kanarievogelke. Als een kat geen vogelen mag vangen, zei de moeder, mogen de vogelen ook geen vliegen of rupsen opeten, dat is hetzelfde. Groot eet klein op, zo gaat het. Thijs bekeek haar en kon niet antwoorden; zij sprak waarheid en overtuigde hem niet. Vader langs zijn neus weg: nu moet ik hem de kop inslaan omdat hij de kat kapotgemaakt heeft. Moeder schaterde, maar schudde zich opeens alsof ze kou had, trok Thijs beschermend tegen haar borst, en wreef genezend over zijn ronde harde jongenskop, als had hij daar reeds pijn. Alsof haar handen het woord in hem losgemaakt hadden, schreeuwde Thijs woest en bleek: ik kan geen onrecht zien! Vader zei dat hij dat van Nonkel Dolf gehoord had. Waarom maakte moeder zich uit de voeten?</p>
<p class="indent">Vader Do en moeder Dina stuurden hun kinderen naar school. Thijs’ broer geraakte zo ver als het nat weer of koud was, anders speelde hij en bleef onderweg tot de anderen terugkwamen. Maar Thijs ging elke dag. Hij stelde belang in Jozef door zijn broeders verkocht en haatte de Romeinen die België veroverden, dat niet van hen was. De meester beschreef de wilde gevechten in de bossen; de Belgen waren zo dapper dat ze streden tot er geen vijftig op de duizend meer overschoten. Thijs stak de kop omhoog en vroeg wat die vijftig op de duizend dan deden. Wat konden zij gedaan hebben, maken dat ze uit de voeten waren, de veldslag was verloren, de Romein was meester. Thijs blies verachtend door de neus naar die vijftig op de duizend en moest verkroppen dat het onrecht won. Of hij ook volhield dat ze dan toch nog met vijftig geweest waren, de meester glimlachte en zei zoals moeder: zo gaat het. Hij hield de armen wat open om te tonen dat hij er zelf ook machteloos tegenover stond. Maar het woog op de knaap.</p>
<p class="indent">Als het dan zo gaat, bij hem niet. Bij het spel eerlijkheid. Wie een marbol heimelijk wat dichter bij de anderen duwde, om ze beide met duim en ringvinger te kunnen raken en te winnen, werd radicaal uitgesloten en door Thijs vervolgd tot waar hij in een andere groep een kans wou wagen. Speelt met die niet.</p>
<p class="indent">Er waaide hem op de koop toe nog een zwak aan, grootmoedigheid. Hij kon met de winst niet weggaan. Met zijn zakken vol gewonnen marbollen, kastanjes of hazelnoten, verloor hij de blijdschap om ’t gewin voor een vreemde onbehaaglijkheid. De jongens die ze verloren hadden, met welk benepen hart gingen die naar huis. Thijs kon zich niet verwijderen en gaf meer dan zijn winst terug. Ja, dan had Thijs een ernstig en onthecht gezicht, blikte nergens heen en verklaarde slechts van zijn overvloed te geven, ik heb er thuis nog genoeg. Nu hadden zij thuis wel twee hazelaars, maar van kastanjes en marbollen was het een beetje gelogen. Grootmoedigheid leerde hem liegen en hij, die zo streng kon zijn, kon het niet laten. Zijn vreugde was zijn zakken te ledigen, de touwtjes, knopen etcetera uit te delen en te kijken naar de blijdschap. Een warmte was in zijn hart, fluitend zoals vader ging Thijs naar huis.</p>
<p class="indent">Maar volk dat ver buiten het dorp woont, moet altijd minder beschaafd zijn. De meesters laten zich niet misleiden als uit het hoogveld of van de boskant een ventje komt opdagen, speciaal verstandig en braaf, met ogen vol naïeve moed en eerlijkheid. Het zal altijd wel bijtijds zijn wilde kwaadaardigheid tonen, of liegen of stelen. Thijs deed dat ook toen een grote vlegel het tenger, bleek jongske van de secretaris een pennemesje afpakte. Misschien was het maar plagerij, maar zulke plagerij begreep Thijs niet. Het ventje verweerde zich met een nijdig schopje, dat pijnlijk op de scheen aankwam en daarvoor kreeg hij een woeste vuist in volle gelaat. Meteen kreeg Thijs zijn pijn, dat samenkrimpen onder onrecht. Hij sprong het met een schreeuw naar de borst, overviel het en toen de meesters hem met drieën weggetrokken hadden bleef de onderste vanzelf liggen. Daar had ge nu dat veelbelovend kerelke van Do Glorieus ginder achter op het hoogveld. Het is, meester, hijgde Thijs woest en bevend, omdat ik geen onrecht kan verdragen. Onrecht, onrecht, hij had er nog grote woorden bij, het onrecht wordt door ons gestraft, we zullen u onrechten!</p>
<p class="indent">De straf onderging Thijs met grootmoedigheid alsof hij slagen en vernederingen opving voor het kleintje dat daar niet tegen kon en dat liet hij deze ook verstaan. Hij had er zoveel gekregen, zei hij, dat het kleintje er wel zes keren bij in onmacht zou gevallen zijn, misschien wel gestorven, wie weet. Misschien, zei Thijs in een gulp van grootsigheid, werdt ge vandaag al begraven, als ge maar de helft gekregen hadt, maar mij doet het niets. Ik krijg er thuis genoeg, zei Thijs en begreep direct dat hij loog, maar het was zo heerlijk dat de kleine wat tegen hem aanleunde en zei dat zelfs de grootste van de school hem niets meer kon doen als Thijs er maar was. Thijs legde hem de machtige hand op de schouder en zei: maar niet bang zijn.</p>
<p class="indent">De meisjes komen vijf minuten vroeger uit school, maar als zij wat traag gaan en de jongens hebben zich gehaast, worden zij bedreigd en achternagezet. Zij krijgen klotten aarde in het haar, de linten worden er afgerukt. Dan keert Thijs zich alleen tegen heel de bende makkers, gaat achter de meisjes als een herder en houdt de jongens op afstand. Als hij een keitje op zijn kop krijgt zegt hij, met twee waterogen van de pijn, dat de meisjes van geluk mogen spreken. Bij haar was het er misschien wel een vinger diep blijven in steken, maar hem doet dat niets, ik heb er eens een baksteen op gekregen. Grote vreugde bezorgt hem dat zesjarig dutske van de Walhoeve met moe te zijn of als haar blokje in de doorweekte grond blijft steken. Het kijkt hulpbehoevend. Hij draagt het.</p>
<p class="indent">Meisjes weten dankbaar te zijn. Eerst en vooral spreken ze altijd met twee woorden tegen hem: ja Thijs en neen Thijs. Ze laten hem hun handwerk zien en niet in de blinde weg zegt Thijs wat het beste is, maar ter wille van ergens een verlegen arm ding met een lopende neus, dat haar vuil en verfrommeld lapje nauwelijks durft te tonen. Het verschil doet hem pijn, de vernedering geneert hem en krachtig beslist hij: dat is het beste.</p>
<p class="indent">‘Zie eens hoe vuil het is, Thijs.’</p>
<p class="indent">‘Het is vuil, maar het is het beste werk.’</p>
<p class="indent">‘En slecht garen, Thijs!’</p>
<p class="indent">‘De chic,’ zei Thijs, ‘komt er niet op aan. Ik zie alleen naar het werk. Dat is het beste.’</p>
<p class="indent">‘Ja Thijs.’</p>
<p class="indent">Om de beurt brengen ze hem wat mee, een babbelaar, twee noten, een peer. Ze weten dat hij het niet aanneemt, maar in zijn zak kunnen ze het steken terwijl hij met opzet een andere kant uitkijkt. Met die geschenken kan hij mild weldoen in de school, aan de kleinsten, de armsten, de bleekschijtertjes. Eet maar op, hij heeft er thuis nog genoeg. Kilo’s!</p>
<p class="indent">Maar zo maakt hij dan weer jaloersen, benijders. Toen ze hem de eerste keer nariepen: meisjeszot, begreep hij niet wat ze wilden zeggen, maar werd rood en beschaamd. De meisjes giechelden verschrikt en blozend in hun handen, Thijs dierf niet eens omkijken om een vuist te maken.</p>
<p class="indent">Het ergste kwam nog. De meester zei, na de klas, tussen vier ogen, dat hij, naar het scheen, gelijk een echte meisjeszot achter de meisjes aanliep. Thijs wist niet waar kijken. Alsof hij iets slechts had gedaan, dat alleen hijzelf niet begrepen had. Hij wilde zeggen met welke grote gevoelens hij de meisjes door alle gevaren heen veilig thuis had gebracht. Zonder hem waren er misschien al verscheidene een oog uitgesmeten. Hij zag ze zonder hem al naar school gaan, eenogig, mank, met keitjes in de kop die er nooit meer uit konden. Maar het stoer gezicht van de meester deed hem beseffen dat de zaak heel ernstig was, al zijn bedoelingen waren domme vergissingen en daar had hij dus keer op keer gelopen als een meisjeszot, het lafste dat er bestaat. De meester wachtte zich te zeggen wat een meisjeszot is; die van het hoogveld zijn vroegwijs genoeg. Hij zag dat het woord Thijs al maar roder deed blozen, dus was het goed begrepen. Daarom herhaalde de meester het voortdurend met altijd meer verachting. Ja, gelijk een echte meisjeszot loopt ge daar, Glorieus!</p>
<p class="indent">Het woord begon Thijs te omspoken. Eerst had hij gedacht dat het laf, flauw, schreeuwachtig betekende, of bang in ’t donker; daarna, thuis met een tutter lopen of van moeder nog de borst krijgen en Thijs walgde. Het ergste was niet genoeg meer, het werd hem duidelijk dat hij daar gelopen had als een die ’s nachts in zijn bed pist, gelijk trouwens alle meisjes. En daarom hadden de meisjes dus zo beschaamd gegiecheld. Alles brak in hem, hij schreide dat het niet waar was. De meester werd niet murw. Glorieus moest nu maar niet proberen te ontkennen, zonder leugens was het al erg genoeg. Men vraagt zich af wat er van zo’n meisjeszot kan terechtkomen. De meester zal zien of Glorieus zich beteren zal en nu kan Glorieus gaan. Gekwetst van binnen gaat Glorieus.</p>
<p class="indent">Hij wordt stiller en bedachtzamer. Als hij bijvoorbeeld zijn benen openzet, vier jongens aan zijn schouder laat hangen en tot de vijfde zegt: hang er u maar van achter bij; als hij er een om het middel vat, hem omhoogsteekt en vraagt hoever hij wil gesmeten worden; als hij zijn mouw opstroopt en laat voelen hoe hard zijn biceps bult, dan is dat allemaal niet zo maar. Waar is de meisjeszot astublief die dat kan?</p>
<p class="indent">Toen het woord hem zoveel pijn gedaan had dat hij het niet meer dragen kon, heeft Thijs het van zich afgeworpen, stoutmoedig, beraden, met een grote daad. Niemand die ervan geweten heeft zal ze vergeten.</p>
<p class="indent">Na lange oefeningen, thuis op de bleek, stapte Thijs een stralende morgen meer dan een kwartier te laat naar school. Zijn blik was fierheid en ernst. Hij stond in het portaal van de klas en luisterde hoe ver ze al waren met de godsdienstles, die hij niet wilde storen. Maar op het geijkt signaal om lei en griffel te nemen voor de rekenles, zette Thijs de deur wagenwijd open, stond met een sprong op zijn handen, sloeg in de lucht zijn hielen militair tegeneen, wandelde rustig en met majesteit door de doodstille klas naar de lessenaar, besteeg vast en vlug de twee treden en vlak voor de verstomde meester kwam Thijs elegant op zijn voeten terecht, stond in de houding, stak de hand uit zoals op schilderijen een aanvoerder voor zijn regiment en riep: doe mij dat na als ik dan een meisjeszot ben!</p>
<p class="indent">Wij zullen het nooit vergeten, wij waren niet te houden, wij sprongen boven op onze banken, wij juichten Thijs toe, onbedaarlijk. De twee andere meesters kwamen toegelopen, met drieën kregen ze ons niet stil. Wij weten niet wat er dan van Thijs geworden is. Hij werd overgeleverd aan de hoofdonderwijzer die hem naar het lege kolenkot gesleurd heeft. Er waren er in het dorp hoop en al een dozijn, oudere en jongere, die ooit met die man in het kolenkot alleen geweest zijn. Zij spreken er nooit over, zoals de misdadiger immers nooit zegt dat hij gezeten heeft. Maar allen hebben hun gehuil gehoord en gerild tot in het merg. Wij hebben ademloos geluisterd om eindelijk het gehuil van Thijs Glorieus te horen opgaan. Naar Vranck, Van Hemelens Noo, Rie Snackaert, grote, geweldige jongens, zaten in onze klas, onze hoop stond op hen. Wij zagen Naar kaarsrecht zitten, de kop luisterend opgestoken. Wij hoopten dat hij zich niet zou bedwingen, uit zijn bank springen met gebalde vuisten en roepen: het is genoeg! Wij keken naar onze inktpotten, wij trokken de voeten uit onze klompen om die gereed te hebben. Wie ondervraagd werd, stond mechanisch recht, maar vroeg twee, driemaal wablief, want hij begreep de vraag niet eens, zo stonden zijn gedachten gespannen. Wij hoorden niets. Onze angst groeide. In onze verbeelding zagen wij Thijs dood op de kolen liggen. Naar Vranck werd onrustig. Hij keek om en zag bleek. Wat konden wij hem zeggen? Ook wij keken hem aan met ogen vol angst en haat. De stilte van de klassen voor en achter ons, drong tot ons door. Het uur duurde, duurde.</p>
<p class="indent">Eindelijk werd het speeltijd, wij speelden niet. In groepjes fluisterden wij. Toen de hoofdonderwijzer op de speelplaats verscheen, keerden alle blikken zich naar hem. Wij wensten hem diep in ons hart een subiete, maar wrede dood toe. Naar Vranck wandelde gans alleen. Waar hij de meester in de ogen kon kijken, keek hij zo star en ijzig dat de beul niet wist hoe te doen alsof hij het niet merkte.</p>
<p class="indent">Eindeloos duurde het laatste uur. Toen wij ’s middags in de rij stonden om naar huis geleid te worden, verscheen opeens Thijs Glorieus. Weer werd het doodstil. Hij hield het hoofd recht en beet op de tanden. Naar Vranck verliet de rij en ging hem tegemoet. Hij lette niet op het roepen van de meester, die hem gebood in de rij te blijven, hij nam Thijs bij de hand en zei: kom, Thijs. Daar wij anders maar jongens waren, werd Thijs door dat beetje goedheid zo aangegrepen, dat zijn kracht één ogenblik bezweek. Zijn tanden losten, zijn hoofd viel voorover, hij snakte driemaal. Tot grote trots van Naar Vranck leunde hij even met een hand op diens schouder.</p>
<p class="indent">Tot onze laatste levensdag zal het ons koud door het gebeente varen, telkens wij zullen denken hoe Thijs Glorieus de marteling in het kolenkot doorstond zonder een kik te geven.</p>
<p class="indent">En zo is Thijs Glorieus later verscheidene malen met het leven alleen geweest in een donker kot en hij heeft het doorstaan zonder een kik te geven en als hij wederom onder de mensen kwam, glimlachte hij.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap20a.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap22.html" class="calibreANext"> next page</a>
    
  </div>

</div>

</body>
</html>
