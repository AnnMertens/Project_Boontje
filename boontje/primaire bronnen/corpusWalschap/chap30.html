<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap29.html" class="calibreAPrev">previous page</a>
        

        
          <a href="chap31.html" class="calibreANext"> next page</a>
        
      </div>
    

    
<div class="booksection">
<p class="chap">10</p>
<p class="noindent">Thijs kan niet opgeven, taai en geduldig herbegint hij telkens weer. Mijn kapitein hij heeft nog eens nagedacht, ge zult toch niet afstrijden dat er een God bestaat. Mon ami houdt de vuisten aan de oren: boem! Begin maar met het gemakkelijkste, per aspera ad astra! Hij wil die dorpsfilosoof ontwijken. Hij is gewoon aan brave jongens uit Brabant, die hun hart voelen opengaan omdat ze met die brave kapitein over eigen volk kunnen spreken en over de dingen waarin zij belang stellen. Van de troosteloosheden die hij er tussendoor lapte, begrepen ze niets anders, dan dat die brave man een slechte vrouw en nietdeugen van kinderen had, redenen voor onverdiend ongeluk. Ze dachten dat hij slechts in vage termen zijn verdriet luchtte, luisterden meewarig en trachtten hem af te leiden met iets plezants. Deze broeier liet niet los en ofwel wilde hij meer weten dan hij verteren kon, ofwel hem overtuigen en bekeren. Met geen van beide kon hij bij hem terecht.</p>
<p class="indent">‘Bestaat er een hel?’ vraagt Thijs. ‘Als er geen hel bestaat, bestaat er ook geen hemel.’</p>
<p class="indent">‘Wacht mon ami, ik zal het opschrijven. Eerste vraag van mijn ordonnans Glorieus. Zeg, in Wolleghem weet ik verschillende Glorieuzen wonen, is dat familie van u? Neen? Dus eerste vraag: bestaat er een God? Tweede vraag: bestaat er een hel? En ge hebt er nog iets bijgevoegd: als er geen hel bestaat, bestaat er ook geen hemel.’</p>
<p class="indent">‘Ja, mijn kapitein en als er geen God, geen hel en geen hemel bestaat, mag alleman doen wat hij wil.’</p>
<p class="indent">‘Dat moet ge aan de gendarmen vragen, mon ami.’</p>
<p class="indent">‘Ja, mijn kapitein, daar heb ik ook al lang over nagepeinsd, maar als dat allemaal niet bestaat, waarom mag de ene mens wetten maken voor de andere?’</p>
<p class="indent">‘Kunt gij het beter?’</p>
<p class="indent">‘Ja mijn kapitein.’</p>
<p class="indent">‘Hoe?’</p>
<p class="indent">‘De ene heeft niets en de andere heeft alles. Dat is onrecht. De ene mag doen wat hij wil en de andere wordt gestraft voor een pruts. Dat is ook onrecht.’</p>
<p class="indent">‘Waarom vraagt ge mij dat allemaal?’</p>
<p class="indent">‘Ge hebt mij ’t een en ’t ander gezegd, mijn kapitein en ik denk veel.’</p>
<p class="indent">‘Zeg het eens rechtuit, mon ami.’</p>
<p class="indent">‘Ge moet het niet kwalijk nemen, mijn kapitein, maar ik heb er verdriet in...’</p>
<p class="indent">‘Waarin?’</p>
<p class="indent">‘’t Is hier zo een ongelukkig huis, mijn kapitein, ik kan dat niet aanzien. Ik geloof dat madam een goed mens is, maar ge spreekt ze niet aan en zij u niet. En monsieur Paul en de anderen, ge moet het niet kwalijk nemen, mijn kapitein, ik weet wel dat het mijn zaken niet zijn, maar het gaat in mijn hart, ik zou ’k weet niet wat doen...’</p>
<p class="indent">Mon ami sloeg Thijs op de schouder, gaf hem een hele handvol sigaren en Thijs was een goeie jongen, maar ieder doet zijn huishouden zoals hij dat kan, niet waar mon ami, we spreken daar nooit meer over en nu moet de kapitein nog gauw een paar brieven schrijven. Tot de volgende keer. Een volgende keer die niet kwam.</p>
<p class="indent">Omdat men zich niet met de zaken van anderen moet bemoeien, telde Thijs in de kelder de flessen wijn, trok er zorgvuldig af degene die hij zelf op tafel zette, want dat was zijn werk en als hij precies wist hoeveel er waren, trok hij de stoep op vóórdat de lieven van de meiden hun plechtige intrede deden. Met de zaken van de kapitein had hij zich zachtjes gemoeid, met die van de twee pierewaaiers zou hij zich ruw kunnen moeien. Thijs kende zijn gebrek van in de school.</p>
<p class="indent">Het hoog bezoek was gewoonlijk al vertrokken wanneer hij terugkwam. Ze lieten zich door hun dame uitgeleide doen. Het miste nooit: er was telkens een fles verdwenen. Dan telde Thijs zijn spaarcentjes, een fles wijn kon er nooit goed af en hij zwoer dat het nu de laatste keer geweest was, in ’t vervolg slaat hij ze een voor een op hun smoel. En deze fles betaalt hij al niet meer. Maar de gedachte dat er in bak zes negentien flessen lagen en nu maar achttien, ging hem van uur tot uur zwaarder wegen. De wanorde, het onrecht drukten en kwelden hem, hij had het toch maar allemaal toegelaten en Thijs had geen rust vóór hij in een winkel de ontbrekende fles gekocht had en ze netjes weer op haar plaats gelegd in bak zes. Hij stond met de handen in de heupen vergenoegd te kijken naar iets dat hij in orde had gebracht. Hij vroeg niet waarom, het was sterker dan hemzelf, een diepe drang.</p>
<p class="indent">Voor de anarchiste moest hij soms zijn hand slap laten afhangen langs de leuning van een stoel. Die tekende zij dan. Dan weer had zij een blote voet nodig. Het was graag gedaan, hem iets vragen was hem gelukkig maken. Maar opeens zei ze dat hij morgen eens naakt moest poseren. De adem stokte Thijs in de keel. ‘Waarom, mademoiselle?’ Ze zei kortaf dat hem dat niet aanging en hij: dat ze mocht vragen wat zij wilde, maar dat niet. Ze vaarde hem nog ruwer aan, of hij soms bang was dat ze hem zou verkrachten. Hem verging horen en zien bij de woorden waarin zij hem verzekerde wel te weten hoe een man gemaakt is en dat hij zich niet moest inbeelden zo interessant voor haar te zijn. En daarbij van schilderen kende hij toch niets.</p>
<p class="indent">Hij kwam. Ze stuurde hem nors naar het bad. Ga u wassen. Hij verscheen geschrobd. Ze was nu vriendelijker en spotte dat het toch wel erg was voor een juffrouw te staan. Hij moest dat gaan biechten aan meneer pastoor. Maar nu luistert eens, grote beer. Zij wil niet hem tekenen, maar de mensen zoals hij. Zij wil de mens tekenen die het onrecht dat hem aangedaan wordt verdraagt en niet wreekt. De brave mens, de goede mens. Hij is aan ’t juk gewoon, men heeft hem leren bukken, hij zal zijn beloning krijgen in de hemel. Verstaat ge mij? Zij tekent dus geen militair-borstvooruit en ook geen opstandeling. Zeg eens, bezie mij zo niet. Zij kijkt hem een ogenblik onrustig en verbaasd aan. Dan gaat zij voor het groot dakraam staan met haar rug naar hem toe en zoekt woorden. Het leven is een groot monsterachtig, neen het leven is goed en schoon genoeg, de wereld zoals ze geworden en door ons gemaakt is, is een groot, monsterachtig beest, neen, machien, wacht eens even zij zal het eens klaar en duidelijk zeggen: de mens geeft zich met ziel en lichaam aan het leven om erdoor vermorzeld te worden. Natuurlijk zegt hem dat ook niet veel. ‘Zet u eens,’ zegt zij, ‘in een houding die ge schoon en natuurlijk vindt. Sta zoals ge wilt getekend worden.’ Thijs staat zoals men voor en na de klas in de rij moet staan, zoals men voor de kleermaker staat, ook een beetje zoals op de koer van de kazerne op het appel. Neen, zo niet. Het moet een schone houding zijn, met een gebaar, met een uitdrukking. Zij kan het niet goed zeggen, hij moet het vanzelf voelen.</p>
<p class="indent">Langzaam komt er ziel in het krachtig lichaam van de mens. Terwijl de jonge schilderes, die natuurlijk boven haar krachten wil reiken, hem aanmoedigt dat het al beter is en nu weer beter en nu nog, heft de tors zich op de zuil van het prachtige been; het andere, eleganter, schraagt; de borst biedt zich naar voren, de ogen gaan zacht en dromend glanzen; er komt gebaar in de armen die, nauwelijks vooruitgestoken, hun handen met de brede palmen presenteren in een gebaar van geven en hulp bieden. Onbewust wordt het lichaam van Thijs Glorieus de ziel van Thijs Glorieus, de schaamte der naaktheid overwinnend, zoals hij zijn drang naar recht en goedheid gaaf droeg over vernederingen.</p>
<p class="indent">Het wordt doodstil, zacht krast houtskool in lange strepen. Maar de ogen van de jongensachtige worden meisjesachtig, wijd en wazig. Artistiek is vloeken, roken en geen bourgeoisdochtertje willen zijn dat bloemetjes schildert, maar artisterij is niet bestand tegen een bevangenheid, die de adem tot aan het strottehoofd beklemt; de borst heeft geen lucht meer en hijgt. Het groot crèmekleurig papier verliest de droom waardoor het fascineerde, het artiestje staart onmachtig en bewogen de mens aan. Hij is schoon, groot, goed. Haar tanden klemmen opeen, zij fluistert: humanité. Thijs vraagt: ‘s’il vous plaît, madamoiselle?’</p>
<p class="indent">Zij nadert hem nu en dan om beter een lijn of een ronding te zien, wier belichting op afstand bedriegen. Eerst ontstelt hem dat, de vijfde keer is hij er al gerust in, maar juist dan nadert zij hem heel dicht, omvangt hem met de armen, kust hem lang op de mond. Nu schamen zij zich als Adam en Eva, hij over zijn naaktheid, zij over haar sentimentaliteit. Met de rug naar hem gaat zij rommelen in een hoek omspinnewebde schilderijtjes van vroeger, hij, in de andere hoek, kleedt zich aan. Natuurlijk trekt hij in zijn gejaagdheid iets stuk, een bretellits. Zakelijk constateert hij het, dat breekt de verlegenheid en doet haar weer naderen. Zij heeft zeker nooit een naald in de handen gehad, maar geen vrouw kan na twintig jaar huwelijk eenvoudiger dan zij zeggen: ik zal ze eraan zetten. De hoge kunst is vergeten als zij op haar schilderstoeltje, een oude pianokruk, zit achter de rug van Thijs en de lits vastnaait.</p>
<p class="indent">Zij voelt zich zacht worden, eenvoudig. Huiselijk is dit en gezellig. Zij zegt: ge kunt toch op het veld werken? Dat kan Thijs als hij maar veld heeft. Rustig gaat zij voort. Zij zullen een klein buitenhuisje bouwen met grond genoeg errond, waarop hij de kost kan verdienen.</p>
<p class="indent">Thijs wordt ijskoud. Nu dat nog. Op de hoeve Rosa, nu deze! Hij moet zich niet inbeelden, zegt zij, dat zij veeleisend is. De stad is zij al lang beu en heel deze valse wereld. Zij wil het allemaal vergeten, de koe melken en kinderen krijgen. Daar, uw bretel is gemaakt. Hij gaat zich in zijn hoek verder aankleden, zij blijft op haar krukje zitten, de ellebogen op de knieën, de handen aan de wangen. Thijs zoekt op de ene of andere manier beneden te geraken. Dit alles is te dwaas om te beantwoorden, hij wil doen alsof hij ’t niet ernstig opneemt, daar zal zij hem morgen dankbaar om zijn. Maar ze vraagt hem met de ogen naar de grond: wilt ge mij niet? Ze wil doen alsof ze weent, maar ze weent echt. Toen heeft Thijs ontroerd en met bevende handen haar haren wat verward, zeggende dat zij nog een kind was en niet wist wat zij zei. Hij heeft haar een somber tafereel van het ware boerenleven opgehangen en verzekerd dat hij het zich nooit vergeven zou, zijn kapitein zo iets aan te doen. En haar dan!</p>
<p class="indent">Dat doet haar driftig opspringen. Allemaal flauwe zever! Men moet durven leven. Eer hij het goed weet, tikken haar tanden op de zijne. In de worsteling om haar van zich los te maken, wordt zij een lachend, stoeiend kind dat probeert hem kusjes te geven.</p>
<p class="indent">Thijs’ taak wordt ingewikkelder. Alleen zijn met haar kan hij wel vermijden, maar als zij bijvoorbeeld belt, moet hij toch opendoen. Dan kan hij zich niet zover achter de deur houden of zij rekent met de linkerarm zijn hoofd in en kust hem, zonder enige angst voor een halfopen keukendeur. Met tegenstribbelen duurt het maar langer en wordt het maar luider. Kon hij maar een goede man voor haar vinden. De Brusselse meid vraagt hem of Corinne soms niet aan zijn vel zit. Dat is zo’n verwaaide en pas er maar voor op: vandaag kust ze, morgen krabt en schopt ze.</p>
<p class="indent">De verloving van Paul kondigt Corinne hem aan. Volgende week groot feest. Mijnheer haar broeder Paul, vulgo monsieur Paul verlooft zich met mademoiselle Marie-Louise Dumoulin, twee à drie miljoen, gestolen met het fabriceren van toespelden en gelijk de rijke bruid in de romans, is ze zo lelijk als de nacht. Paul slaapt hier met de meid of anders in kaberdoesjes, binnenkort zal hij ook wat bij die stokvis van de toespelden slapen et voilà ce qu’on appelle le mariage chrétien, qui est indissoluble, mon ami.</p>
<p class="indent">Mon ami... Thijs hoort opeens de kapitein, ook deze wilde kleine lijdt aan gedachtenziekte. Zij schimpt: smerige bourgeois. Haar oudelui zijn zo beestig gierig, dat ze met opzet werkvolk in hun kasteel gehaald hebben en nu wordt het feest hier gevierd. Ze vraagt Thijs of dat dan een beter huwelijk is. Jongen, wij doen het anders! Ze spreekt van een grote, grove wei en daar zullen ze koeien laten op grazen en een stier en ’s morgens loopt er weer een kalf meer. ‘Ja,’ lacht Thijs, ‘dat kalf komt ons een poot geven: goedendag, alletwee, ik ben daar effekes geboren.’ ‘En elke morgen,’ zegt zij, ‘winter en zomer, lopen we naakt door de wei en springen de beek in. En ik wil twaalf kinderen, twaalf gelijk gij, maar revolutionairs, twaalf revolutionairs.’ Hij tracht maar voort te lachen. ‘Twaalf? Wat denkt ge van achttien, nog een half dozijn meer.’</p>
<p class="indent">Toen de verloofde met de familie binnenkwam, stond Thijs stijf in livrei tegen de muur gedrumd. De gang vulde zich met gekus en gewelkom. Corinne liet zich tegen Thijs aandrukken, nam ongezien zijn hand en fluisterde dat dat nu juffrouw Toespeld was. Ze trok zijn hand om haar middel en leunde gesmijig tegen hem aan. Hij doorstond doodsangst, overzag een voor een het rijkgeklede gezelschap, de leden van het ontbonden huis dat hij had willen herbinden. Het sloeg hem om het hart dat hij gevaar liep nog de grootste herrie te stichten. Hij zag de dikke heer van de toespelden, een bloedrode kop die op springen stond, monsieur Paul kussen en dacht met ontzetting aan de mogelijkheid dat zijn kapitein ooit hem zou moeten omhelzen. Zijn vastgeklemde hand beefde op de heup van Corinne.</p>
<p class="indent">Nu mochten ze dan in de keuken wijn drinken. Voor Thijs en de andere diender stond de roemer telkens gevuld op het schap van de keukenkast en Thijs dronk. Hij dronk eerst om zijn benauwenis te boven te komen en zijn gedachten bij het werk te houden, want een diender mag aan niets anders dan zijn werk denken. Daarna dronk hij om niet altijd met stroeve tronie in de keuken te staan, want men moet onverstoorbaar ernstig zijn aan de feesttafel, maar als het maal ten einde loopt en het grootste werk gedaan is, laten de meiden zich moe op een stoel neer en willen zij hun vermoeienis kunnen weglachen. Als die andere diender dan loosjes met haar fikfakt en hem toefluistert dat die ene, de helpster van de kookvrouw, een net dingske is, wil hij daar niet staan als een droogstoppel. De meiden ruimen de tafel op, alles gaat naar de achterkeuken voor de afwas van de werkvrouw morgen, nu zullen zij, personeel, ook eens gezellig samen zitten, en ‘schenkt mij,’ zegt Thijs, ‘nog maar eentje van die veloeren.’ Ze bekijken hem: die heeft het al goed zitten, maar het komt er nu niet meer op aan. Voor en na vertrekken reeds de oudere mensen en de familie Dumoulin, die haar kasteel diep in het Walenland heeft staan en nog een heel reisje te maken heeft, neemt ook al vroeg afscheid. Iedereen vindt er iets op, om weg te gaan, het gezelschap dunt uit, het drinkgeld vrolijkt de keuken op en Thijs drinkt.</p>
<p class="indent">Maar hoe meer Thijs drinkt, des te ernstiger wordt hij. Met rukken waait het zo maar bovenop liggend plezier uit zijn hoofd weg, zijn hart klopt vrijer en grootser, hij wordt tot het gemakkelijk spreken van schone en goede woorden bekwaam. Schenk hem nog eentje van die veloeren, ‘want nu en dan,’ zegt hij, ‘moet een mens lichtelijk en met mate drinken, vermits dit goed is tegen het sjagrijn.’</p>
<p class="indent">‘Hebt gij,’ vragen zij, ‘sjagrijn?’</p>
<p class="indent">Het is een vraag zoals een andere en wat zouden meiden en dienders, die wat gedronken hebben, al niet vragen uit gezelligheid na een harde dag. Maar deze vraag wekt al de weemoed en de ernst van Thijs. Hij staat op en gaat naar buiten, maar na zoveel glaasjes van die veloeren vergist hij zich lichtelijk van richting, stevent oost- in plaats van westwaarts en bevindt zich in de gang, juist als Corinne haar kopje buiten steekt.</p>
<p class="indent">‘Lieveling,’ noemt zij hem nu al, en ‘gauw een potje heel sterke koffie, geef papa genoeg, want hij is...’ en zij maakt een gebaar van zagen, lacht, werpt hem een kushandje, verdwijnt.</p>
<p class="indent">Nu wil de kapitein geen koffie. ‘Waarom koffie drinken, Thijs?’ Thijs legt hem de linkerhand op de schouder, zodat hij zijn hoofd haast in de arm houdt en moedigt hem bezorgd aan tot het nuttigen van een enkel tasje. Hij ziet madame woedend worden om die gemeenzaamheid en pinkt haar geruststellend toe, dat hem veilig de taak is toevertrouwd, zijn lichtbedronken en geliefde meester weer nuchter te maken. Zij kunnen er allen op rekenen dat hij deze bedreiging van de feestvreugde zal weten te voorkomen. Bijtijds heeft men hem geroepen en als hij niet weldoende door dit huis heeft kunnen gaan, zoals hij steeds gedroomd had, mogen zij daarom toch niet twijfelen aan zijn tact en kunde in het ongemerkt laten voorbijtrekken van lichte stoornissen als deze. Hij giet een klutsje in de tas, brengt ze de kapitein aan de mond, diens hoofd zorgvol in de holte van de schouder houdend. ‘Proef maar eens, mijn kapitein,’ zegt Thijs, ‘ge zult er dan nog wel meer van willen.’</p>
<p class="indent">Madame rijst op. ‘Mais enfin, soldat!’ Thijs doet met de hand ssst om haar te verzekeren dat hij op het punt is te gelukken. Nog een ogenblik geduld en alles zal in orde zijn. Maar nu komt Corinne, die volgens hem niet begrijpt dat hij papa redden wil, maar die hem zelf wil redden. Zij ontneemt hem de koffiepot. Thijs doet een laatste poging. Hij fluistert aan het oor van de kapitein dat hij hem eventjes in vertrouwen alleen zou willen spreken en hij pinkoogt geruststellend naar madame, die kookt.</p>
<p class="indent">‘Als ge mij iets te zeggen hebt, mon ami, zeg het hier.’</p>
<p class="indent">‘Mijn kapitein,’ zegt Thijs, ‘madame,’ zegt Thijs, ‘monsieur Paul, monsieur Maurice, mademoiselle Irène, mademoiselle Corinne,’ zegt Thijs. ‘Ik ben een eenvoudige jongen en ik heb een glaske gedronken, ik beken het, maar vermits we het allemaal willen, zal het van deze avond af beter gaan. Een klein beetje goede wil vermits alles er is om gelukkig te zijn en waarom malkander al dat verdriet doen? Goedheid, elkander liefhebben, ziedaar het geheim. Het zou op deze wereld toch zo goed kunnen gaan. Mijn bedoeling is op deze aarde niets dan gelukkige mensen te zien, ziedaar de bedoeling van mijn leven.’ Hij staart verbaasd en verrukt naar het klinken van zijn eigen woorden als naar een geluid waarvan hij de herkomst zoekt.</p>
<p class="indent">De twee jongens schateren er tegelijk op commando op los, maar hun lach, rap uitgeschaterd, maakt nog drukkender stilte. Tranen vullen de ogen van Thijs, hij heeft medelijden met de schare. Hij richt zich tot madame, excuseer madame, maar zijn kapitein heeft toch zo’n verdriet; hij zegt tot zijn kapitein dat ook madame treurt, maar ze tracht het te verbergen. Hij zegt aan de kinderen dat het voor hun ouders is alsof ze geen kinderen hebben. En hij wringt de handen: doet malkander toch geen verdriet meer!</p>
<p class="indent">De stilte wordt nog doodser, een verbijstering van woede en inkeer tegelijk; de jongens worden angstig. Is hij misschien meer dan zat, is hij gek geworden? En gewoon ordonnans was hij in elk geval niet. Maar de anderen voelen dat de dronkene van hoger spreekt en het is nog wel de kapitein, de militair van orde en plicht die de eerste het hoofd buigt. Dat voorovervallen van zijn groot hoofd is de enige beweging in heel de kamer, het geeft de doodsbleke mevrouw weer kracht en stem. ‘Sortez,’ krijt zij, ‘sortez – je vous dis, sortez.’ Het is Corinne die Thijs daarbij helpt.</p>
<p class="indent">Daarna zitten zij zwijgend. Wie beproeft een woord te plaatsen, hoort het ijdel en nutteloos in de stilte verloren vallen. Mevrouw zit zich van ergernis letterlijk op te vreten omdat de kapitein niets gedaan heeft en nog altijd niets doet, zijn hoofd niet eens meer recht. Zijn geschiedenis van de stroper, die zijn vader te lijf ging, is midden in de worsteling afgebroken en eindelijk is het het kraken van een lucifertje voor de sigaret van monsieur Maurice, dat de zenuwen van mevrouw ontspant. Twee snikken, zij staat op en vlucht naar haar kamer. En dan gebeurt er iets met de kapitein. Hij staat ook op, maar hij negeert de laatste zeventien jaren, kust een voor een zijn kinderen goedenacht en geeft ze weer met de duim een kruisje. Sinds zeventien jaren gelooft hij in geen kruisjes meer, sinds tien jaren heeft hij geen kinderen meer, nog eenmaal gelooft hij aan het onherroepelijk verlorene. Hij houdt zijn hand onder de kin van Corinne, de jongste, en zijn wang lang tegen de hare. ‘Ouf,’ zegt monsieur Maurice als hij de deur uit is, ‘maintenant c’est complet’ en rekt zich verveeld. ‘Quelle idiotie, nom d’un chien, met lummels en oude mensen die geen drank verdragen.’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap29.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap31.html" class="calibreANext"> next page</a>
    
  </div>

</div>

</body>
</html>
