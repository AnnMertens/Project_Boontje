<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap63.html" class="calibreAPrev">previous page</a>
        

        
          <a href="chap65.html" class="calibreANext"> next page</a>
        
      </div>
    

    
<div class="booksection">
<p class="chap">19</p>
<p class="noindent">Iphigénie is vroom opgevoed in een pensionaat. Ontgoocheling, het verarmen door papa’s schuld, gesmaad worden ter wille van hem, zouden die vroomheid uitgeroeid hebben, indien d’Hurlemont zich niet ingebeeld had het zelf te moeten doen. Rond zijn veertigste was hij positief godsdiensthater. Dat bijgeloof moet eruit, bulderde hij zijn kinderen toe en daardoor bleef het erin, want zij waren van kleins af steeds in zwijgend verzet tegen hem. Omtrent de tweede mama herinnert zij zich niets meer, maar de derde, die nog leeft, bracht gaarne haar verwijten tegen Iphigénie, Ismène en Cymèle terug op kerksheid. Volgens haar sproten alle karakterfouten en onaangenaamheden van de drie oudste meisjes daaruit voort, dat zij in een religie van uiterlijkheden opgevoed waren, maar niet eens wisten wat geloof was. Is dat uw christelijke liefde? vroeg zij te pas en te onpas. Verzet tegen papa en mama hebben Iphigénies gewoonten van de zondagsmis en jaarlijkste biecht vastgeankerd.</p>
<p class="indent">Met Baert staat het gans anders. Verzet tegen vader en moeder hebben zijn boerse gelovigheid mee ontwricht, en een handelaar ziet immers de wereld slechts draaien om een geldspil. De rest is praat. Des zaterdags na middernacht vliegt hij met zijn hondekarren de Zandstraat op, zoals elke andere nacht, en als hij des zondags thuiskomt, zegt hij maar dat hij in de stad mis heeft gehoord. Iphigénie gelooft het maar. Nooit ook zal zij wagen hem met een enkel woord tot vroomheid aan te manen: hij kon wel eens antwoorden of zij haar vroomheid met Houtekiet beoefent en met wie hij het dan moet doen.</p>
<p class="indent">Maar nog dezelfde dag vertelt zij hem dat Houtekiet eraan houdt op Deps een gewijd kerkhof te hebben. Omdat vriend Jan het gezegd heeft komt het hem niet onnozel voor; die heeft zeker niet gesproken onder een drang van vroomheid. Baert begrijpt onmiddellijk wat hij voorheeft. Veel meer van hem dan van Houtekiet is de gedachte van een zelfstandig Deps, een bloeiende gemeenschap die aan elkaar houdt, vrij van ouderwetse bazen en tirannie, trots, nieuw, ondernemend, oorspronkelijk, rijk. Hij had zijn zaak, maar was gans Deps niet een beetje zijn zaak? Zouden de boeren er zonder hem niet nog altijd aan ’t ploeteren en zwoegen zijn? Kweekt gans Deps niet voor hem, levert hij niet aan gans Deps al wat het niet zelf voortbrengt, al wat moet ingevoerd worden? Wat zoudt ge zijn zonder mij, zegt Baert voortdurend. Wil Jan hier een kerkhof? Daar heeft Jan gelijk in. Het zegt Baert iets dat zelfs de doden op Deps zullen blijven. Tevreden lacht hij: daarin herkent hij vriend Jan.</p>
<p class="indent">Nooit heeft Iphigénie kunnen denken dat Houtekiet het kerkhof zou willen. Zij heeft hem slechts liefgehad, de eerste maal als een zonde, een Bohemer die zij niet meer zou terugzien, daarna geleidelijk als een blijvend, duurbaar bezit. En nog dieper, veel dieper, grondeloos, noodlottig, met een onverklaarbaarheid waarvoor haar gedachten nog altijd paf en pal blijven stilstaan, na zijn manslag, nadat zij hem gered heeft van het gerecht. Nooit heeft zij verlangd met hem te praten. Als zij bij hem is heeft niets belang, lijkt al wat kan gezegd worden beuzelachtig. Maar sinds hij het kerkhof wilde, wil het intiemste in haar bij hem uitgesproken worden, dingen die zij nooit met iemand besprak, een traag aangeslopen onrust, die haar liefde niet doet wankelen maar als dieper maakt. Een vrouw van Baert kan niet veel rusten of denken, zij moet werken, zorgen, doch telkens zij het kon, heeft zij gedacht dat niets op deze wereld haar van Houtekiet kan scheiden, maar wat zal het zijn daarna? Dat dood dood is, zoals papa zei, kan niet waar zijn. Zal haar echter geen God opwachten, zo ondenkbaar wreed, dat hij haar van Houtekiet zal afscheuren voor eeuwig? Altijd was het haar glad om het even waar zij heengaat, gelukkig of verdoemd, als zij maar voor eeuwig verenigd mogen worden.</p>
<p class="indent">Eens zegt ze het hem. ‘Zolang we leven zijn we samen, maar daarna?’ ‘Ja,’ antwoordt hij even rustig, ‘dan is het plezier uit, maar we zijn nog jong.’ Ze vraagt hem of hij dan helemaal niets weet over het geloof. Neen. Of hij, die overal geweest is, geen kerken gezien heeft en wat daarin gebeurt. Jawel, maar hier is het zo en ginder weer anders. ‘Jan,’ zegt ze ernstig, bekommerd, ‘met de dood is het leven niet gedaan.’</p>
<p class="indent">‘Neen,’ lacht hij, ‘en wat komt er dan?’</p>
<p class="indent">‘Dan gaat de ziel van de mens naar de hemel, de hel of het vagevuur.’</p>
<p class="indent">‘Wat gaat ze daar doen?’</p>
<p class="indent">‘In de hemel zal ze gelukkig zijn, in de hel zal ze branden en uit het vagevuur zal ze verlost worden als haar straf uitgeboet is.’</p>
<p class="indent">‘Godverdomme, en de beesten, gaan die daar ook naartoe?’</p>
<p class="indent">‘Jan, ge weet toch dat beesten geen ziel hebben.’</p>
<p class="indent">‘Dat weet ik niet, waarom niet?’</p>
<p class="indent">‘Jan toch, ze kunnen immers niet spreken of denken.’</p>
<p class="indent">‘Neen? Dan hebt gij nog geen beesten gezien. Die kunnen beter spreken en denken dan gij. Hoe gaat het met de merel?’</p>
<p class="indent">‘Goed, Jan.’</p>
<p class="indent">Ze gaan naar de merel kijken, hij raadt aan hem niet te lang alleen te laten zitten, anders gaat hij treuren. Het gesprek over het hiernamaals is reeds vergeten: zulke dingen zijn voor hem niet belangrijker dan een droom. Maar zij loodst hem weer naar binnen en zegt dat ze toch zo verlangd heeft over dit alles met hem te praten. Wij hebben jaren zo geleefd en nooit hebben wij over iets gesproken.</p>
<p class="indent">Hij laat haar praten. Hoeveel verhevener nog spreekt zij dan het allerschoonste dat hij van Lien, Liza, het zwartkopje, Theresia, Fina en al de anderen heeft gehoord. Rustig zit hij naar de grond te kijken, luisterend met welbehagen zoals naar de merel en de nachtegaal, welker zang ook geen zin heeft, maar hij is schoon. Als zij hem boordevol welgezindheid gepraat heeft, kijkt hij naar haar op, zoals naar de jubelende leeuwerik en neemt haar in zijn armen. Ontgoocheld omdat hij niets verstaat, machteloos van liefde, zucht zij. ‘Jan, daarvoor zullen wij eeuwig branden.’ ‘Wel,’ lacht Jan Houtekiet, ‘dan branden we maar.’ Zij, een en al overgave, uit een diepe keel: ‘Ja!’ Ja, want na zoveel jaren is het toch te laat. Ja, want aan deze liefde verzaken kan zij toch nooit.</p>
<p class="indent">Als zij hem toch bij zijn woord genomen heeft voor het kerkhof, is het omdat hij daardoor iets belangrijks voor de godsdienst deed en God hem dit misschien zou aanrekenen ten goede, in overweging nemend dat hij voor het geloof nu eenmaal geen begrip had.</p>
<p class="indent">Eens is er weer sprake over de begraafplaats, als Baert plots begint te trappelen gelijk een volbloed die op de loop gaat schieten. Hij is in zijn trots gekrenkt. Daareven heeft hij Zevus Kortleven afgesnauwd, omdat hij zijn huisje laat onderkomen, hij die toch rijk genoeg is. Zevus heeft hem vanonder zijn muts aangeloerd en met slepende, temende stem gezegd: ‘Denkt gij dat ik zo stom ben, Baert? Dat is allemaal maar goed om meer pacht te moeten betalen. Neen, neen, dat poortje is nog goed genoeg.’</p>
<p class="indent">De oude vrees, de knechtschap, de arme-mensen-truken, Baert is woedend. Zijn dat de mensen die hij rijk maakt zodat ze niemand meer naar de ogen moeten zien? Dat kerkhof moet er komen. Natuurlijk. Waarom niet. Maar eerst moet de kwestie van de grond geregeld worden.</p>
<p class="indent">Voor Houtekiet was Deps een waardeloze grond, door hemzelf en zijn volk waardevol gemaakt en daarom ook bezit van hemzelf en zijn volk. Hij nam van Baert niet aan dat hij het op slot van zaken moest verliezen tegen rentmeester en graaf. Die grond was waardevol, de graaf deed er niets mee. Deps bracht niet eens brandhout op. Als wij er niet gekomen waren zou hij nog altijd niets opbrengen.</p>
<p class="indent">‘Als ik iets wegwerp, gij raapt het op en doet er iets mee of maakt er iets van, moet gij mij betalen?’</p>
<p class="indent">‘Jan, zwijg, van zaken kent ge niets, hij heeft de grond niet weggeworpen.’</p>
<p class="indent">‘Dat ken ik zo goed als gij, hij heeft de grond honderden jaren laten liggen, dat is wegwerpen.’</p>
<p class="indent">‘Maar hij blijft van hem, dat verstaat toch een kind.’</p>
<p class="indent">‘Ja, een kind, maar een mens met verstand niet.’</p>
<p class="indent">Ze praatten zich stijfhoofdig vast. Houtekiet begon van langsom langer te zwijgen en norser te kijken, terwijl Baert tomelozer ratelde. Houtekiet zet zijn vinger op tafel: ‘De grond is van ons en als ze ’t anders willen moeten ze maar eens komen, ik ben thuis.’</p>
<p class="indent">Iphigénie gooit het nu snel en behendig over een andere boeg. Zij erkent dat natuurlijk niemand Jan iets doen durft, en dus, zolang hij er is... Maar hij is niet eeuwig en als hij er niet meer zijn zal, zal Deps moeilijkheden hebben met het kasteel.</p>
<p class="indent">‘Zo zit het,’ knarst Baert. ‘De rentmeester speelt slim. De boeren aan uw kant laat hij gerust, maar de pacht van mijn kwekers verhoogt hij met beetjes. Verkopen wil hij niet. Hij wacht tot de grond op volle waarde is. Dan zullen wij de hoogste prijs betalen. Betalen voor ons eigen werk. Wij werken voor de graaf. Wij werken tegen ons profijt. De kwekers weten dat ook. Ze verdienen geld en houden zich van langsom armer. We moeten Deps kopen, zo groot als het is en aan de prijs van hei. Zolang we de grond niet in ons poten hebben heeft die nondedjuse schijter van ginderachter ons in zijn witte pollekes.’ Zo noemt Baert de jonge graaf die hem gevraagd heeft of hij kon bewijzen dat hij in Brussel geweest was. Houtekiet staat rustig op, terwijl Baert nog volop woedt. Als hij buiten is kijken hij en Iphigénie elkaar verbaasd aan omdat Jan zo plots weg was. En Jan Houtekiet doet wat hem onsterfelijk heeft gemaakt, iets waarvoor zijn naam door alle Depsers met dankbaarheid zal genoemd worden en dat al wat hij misdreven heeft vergoelijkt. Hij dwingt het kasteel Deps te verkopen en dit aan de prijs van waardeloze hei. Alle Depsers hebben dat verhaal honderdmaal gehoord, zij zullen het tot in lengte van dagen honderdmaal vertellen aan hun kinderen. Hoe Jan Houtekiet dat in een vloek en een zucht heeft klaargespeeld. Nu luistert.</p>
<p class="indent">Behalve zijn onkuisheid had de rentmeester nog een levensleed: zich scheren. De drie barbiers van het dorp heeft hij na elkaar afgedankt; zijn vel is te week, zijn baard te straf, uit elke haarporie borrelt een puntje bloed. Van vroeg in de morgen begint zijn meid Cato te herhalen dat meneer zich nog moet scheren. Men kan het leven van de rentmeester verdelen in ongeveer gelijke perioden, die aanvangen met de pijnlijke scheerexecutie te half acht des avonds, uiterst uur, daar de whist in Den Bonten Os stipt om acht uur begint. Elke dag scheert hij zich wat later dan de vorige dag, tot hij eindelijk, opgeheven door een mateloze wilskracht, zijn leven inricht op een nieuwe grondslag en zich weer scheert bij het opstaan.</p>
<p class="indent">Deze nieuwe periode is nog in volle evolutie, het scheeruur is drie uur in de middag en dan heeft de executie in de keuken plaats, als Jan Houtekiet hem komt opzoeken, weigert zich door Cato in het bureel te laten opsluiten als een doodgewoon pachter en plots in de spiegel verschijnt, waarin meneer Arthur, het gelaat vertrokken van smart en toorn, met welgevallen het tiranniek uitzicht van zijn gefronste wenkbrauwen en onheilspellende ogen beschouwt. Gedurende dit dagelijks halfuur is hij echt mannelijk knorrig, zijn gelaat, dat heel de dag optimisme uitstraalt, is dan het gelaat van een lijder. De overgang naar zijn gewone zoeterigheid kan niet bruusk gebeuren, hij verwijst dus Jan Houtekiet kordaat naar het bureel, want in de keuken ontvangt hij niet.</p>
<p class="indent">Hij scheert zich voort.</p>
<p class="indent">Het is alsof hij niets gezegd heeft. Houtekiet stelt bondig zijn wet. De pachten op Deps mogen niet verhoogd worden. De koopprijs van de grond blijft dezelfde als voor d’Hurlemont. Dat moet nu dadelijk op papier gezet worden.</p>
<p class="indent">Lange poos. Rentmeester scheert zich.</p>
<p class="indent">Jan Houtekiet slaat eensklaps met de vuist op tafel en roept: ‘En een beetje rap!’ Rentmeester maakt een sprong met het scheermes aan de wang. Er had evengoed een onvrijwillige zelfmoord kunnen van komen. Bevend sust hij nu. Die zaak zal dadelijk in orde gemaakt worden. Eens geschoren, is het grootste gevaar achter de rug. Nu zegt de rentmeester dat hij er geen volmacht voor heeft, zoiets kan hij natuurlijk niet zonder toelating van meneer de graaf. Houtekiet zegt dat hij niet weggaat zonder het papier. Er blijft geen andere uitweg dan de gevreesde voor de jonge graaf te brengen. Goddank niet voor de oude, die zijn zelfbeheersing verliest als hij moet in contact komen met gewoon volk, waarvoor heeft men dan een rentmeester? Dit is het eerste bedrijf. Er wordt niet gezegd dat het kasteel er niet aan denkt Deps te verkopen, niet dat het kasteel nooit grond verkoopt. Houtekiet stelt zijn eis kort en kalm, hij slaat slechts driemaal op tafel, maar men is ervan overtuigd dat het levensgevaarlijk is hem iets te weigeren, men durft niet redetwisten met hem, men durft niet eens afdingen, men tracht slechts hem alles zo toe te gooien dat het niet de schijn heeft van zwichten uit vrees. We zullen naar het kasteel gaan, vriend.</p>
<p class="indent">Rentmeester tracht de oermens aan het verstand te brengen dat Deps sinds eeuwen een eigenaar heeft en zij die er hun brood verdienen iets aan die eigenaar verschuldigd zijn. Maar in zijn geest, die even vlug is als zijn handjes en voetjes, formuleert hij ondertussen de argumenten pro Deps. Want hij wil van Houtekiet geen vijand maken, op het kasteel niet aankomen als door Houtekiet met een ring in de neus geleid. En hij gunt de jonge graaf, de betweter, de volle laag. Houtekiet antwoordt niet op zijn geredeneer. Hij is niet gekomen om te redeneren, hij komt een papier halen, anders niets. Voor de jonge graaf staat hij als een eiser met zijn advocaat, want rentmeester pleit behendig voor hem: als er geweigerd wordt, moet de graaf het gans voor eigen rekening doen. Daarstraks kon rentmeester manhaftig zwijgen in zeep, de graaf heeft een karwats om er manhaftig mee op zijn laarzen te kletsen, een grote kamer om er met ruiterstap in te marcheren. Maar dat baat niet. Pal staat Houtekiet. Hij komt een papier halen. Rentmeester denkt: Lafaard, bij mij scheldt en woedt ge tegen Deps, ik ben u te laf en laks; ik breng u Houtekiet thuis, ge hebt recht en wet voor u en toch geeft ge toe. Ge liegt dat ge de argumenten van de hei zeer goed begrijpt, zeer goed begrijpt, zeer goed begrijpt en slaat maar op uw botten. Sla op hem, dat zou uw vader hebben gedaan. Kwaadwillig, vol leedvermaak, maakt rentmeester nu voorzichtig rechtsomkeert en weerlegt zwakjes, om de graaf het toegeven moeilijk te maken, de argumenten pro Deps, zoals hij onderweg deed: is het niet waar, Houtekiet? En zie, de jonge ruiter verdedigt tegen zijn eigen rentmeester de hei! Ook hij wil tot geen prijs de schijn hebben te zwichten uit angst. En zwichten moet hij. Want anders zal deze wilde plots ergens uit de struiken springen en hem wurgen op zijn paard. En gij, boswachter, gij d’Hurlemont, men leeft maar eenmaal. Neen, zegt de jonge graaf, alhoewel wet en recht onbetwistbaar aan kasteelskant zijn, vermits de eigenaar verkopen of niet verkopen kan, de prijs vragen die hij wil, de pacht bepalen naar believen, toch behelzen de argumenten in het voordeel van de hei zeer veel waars, zeer veel waars. Poos. Zeer veel waars. Bovendien, we plaatsen ons niet op rechtsstandpunt. Het princiep van de heren graven is steeds geweest, en is nog, dat het kasteel vóór alles het welzijn zijner onderhorigen behartigt. Er hebben praatjes gelopen over Deps, er zijn klachten geweest. De heer rentmeester echter kan getuigen dat de graaf daartegenover altijd de grootste terughoudendheid heeft in acht genomen, is het niet waar, heer rentmeester? Rentmeester moet knikken.</p>
<p class="indent">En waarom heeft de graaf die terughoudendheid in acht genomen, meer, veel meer, tienmaal meer dan de oude heer graaf ooit zou geduld hebben, is het niet waar, heer rentmeester? Omdat de graaf zich verheugt in Deps, in de noeste werkkracht van het volk dat er woont, in het verstandig beleid van een man als Nard Baert. Want van de heer rentmeester weten wij hoe Baert zijn zaken inricht, het is werkelijk geniaal in zijn eenvoud. Houtekiet heeft van vele vrouwen verhevens gehoord. Met naar de grond te kijken kan hij in het zachte, luie stemmetje van de graaf en in het hoge van de rentmeester twee vrouwen horen die voor hem haar best doen. Hij luistert en antwoordt op niets. Doch er moet ook hieraan een einde komen. ‘Het papier,’ zegt Houtekiet en in die woorden ligt: ge hebt schoon gezongen, máár: het papier. Beiden begrijpen alles om ter best, de een nog beter dan de ander, maar in godsnaam geen papier. Zij praten weer en herhalen zichzelf om van het papier af te komen. De graaf zegt aarzelend ja (poos), ja (poos), ja (poos). Rentmeester zwerft naar de schrijftafel langs alle omwegen, alsof hij hoopt er nooit te geraken, hij laat er zich ten langen leste neer, maar praat en praat. Over het verlangen van het kasteel de zaak voorgoed te regelen in der minne. Over het goed idee van Houtekiet, zelf kalm en rustig te komen onderhandelen. Over het genoegen dat hij daarmee doet aan meneer de graaf die zo op het welzijn der zijnen bedacht is. En zie, als hij reeds wanhoopt het nog langer te kunnen rekken, vindt hij de uitkomst: de oude graaf. Men moet natuurlijk het advies van de oude heer graaf vragen, dat spreekt vanzelf, niet waar Houtekiet. En zij lachen Houtekiet beiden opgelucht toe, alsof zij wilden zeggen: dacht gij dat wij u een reden gingen geven om ons dood te slaan, o neen, zo stom zijn wij niet, sla de oude graaf dood, wij zijn niet tegen u.</p>
<p class="indent">Gezamenlijk brengen zij Houtekiet naar boven. Nooit is een pachtertje die trap opgegaan. In het wijds vertrek, dat niet meer verlucht wordt, staat Houtekiet niet meer met een, maar met twee pleiters. Hij zwijgt. De oude graaf in zijn stoel zit, ligt en hangt tegelijk, richt grote dulle ogen, waar geel en rood is wat wit moet zijn, op Houtekiet. Houtekiet fixeert hem eveneens. Er wordt Frans gesproken dat hij niet begrijpt. Eindelijk zijn de twee pleiters erin geslaagd, zeggen zij, een goede regeling te treffen. De beruchte man, waarover zoveel kwaad verteld is, hebben zij daarvoor laten komen. Dat hij hier staat, vooral dat hij zo behoorlijk met hen de zaken in orde heeft gebracht, bewijst dat men overdreven heeft. Hij is van goede wil. Hij is ook bekwaam. Hij wordt algemeen beschouwd als de hoofdman. Allen hangen hem aan uit vrije wil. ‘Goed,’ stamelt de oude man, ‘maar hebt gij hem ook duchtig gezegd dat allen naar de mis moeten gaan, anders laat ik ze door de gendarmen uit hun huis zetten, op dat punt ben ik zonder genade.’</p>
<p class="indent">De twee roepen uit dat dit definitief geregeld is. Dan neemt de rentmeester het woord. Hij kent dat. Niet voor de eerste maal spelen de twee pleiters bij hem zulke komedie, als hem een verantwoordelijkheid moet opgedrongen worden die zij tussen elkaar over en weer hebben gekaatst. Rentmeester zegt zeer nauwkeurig wat hij dadelijk op papier gaat vastleggen, maar wikkelt het in zoveel geziens en in overweging genomen, dat de oude slechts dat verpakpapier ziet, niet wat het inhoudt. Alsof hij de komedie meespeelt, neemt hij de houding aan van een grijsaard, vertrouwd met zaken, present van geest, die begrijpt vóór iets helemaal geformuleerd is. Hij knikt en sluit de ogen ten teken: gaat.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap63.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap65.html" class="calibreANext"> next page</a>
    
  </div>

</div>

</body>
</html>
