<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap34.html" class="calibreAPrev">previous page</a>
        

        
          <a href="chap36.html" class="calibreANext"> next page</a>
        
      </div>
    

    
<div class="booksection">
<p class="chap">15</p>
<p class="noindent">Thijs moest niet eens wachten tot hij thuis was. Op het eind van de eenzame weg, waar hij voor Rosa Karel had moeten afwachten en neerslaan, werd hij door drie mannen in de donkerte afgewacht en neergeslagen. Er sprong er een langs achter op hem als een groot beest. Hij kon hem nog met een zwaai van zich afrukken, maar terwijl hij gebukt stond overvielen de twee anderen hem met knuppels en sloegen en stampten hem tot hij neerlag, goed stil.</p>
<p class="indent">Nonkel Dolf was met hem niet meegegaan omdat hij niet akkoord was met hetgeen Thijs daar ging doen. Wel had hij niet veel gezegd, omdat hij alleen meningen verdedigde die de anderen niet hadden en Do en Dina hadden de hunne al krachtig genoeg gezegd. Maar hij verachtte alles wat officieel was en gezag. ‘Als ik ergens een officiële gelegenheid zie,’ zegt Nonkel Dolf, ‘dan tel ik de decoraties en die er het meeste heeft is de grootste bandiet, dat mist nooit.’ ‘Sukkelaar,’ had Nonkel Dolf gezegd, ‘gij denkt nog dat gerecht recht is.’</p>
<p class="indent">Maar middernacht staat hij op en vindt de slaapkamer van Thijs ledig. Onrust bevangt hem, zijn geweldige stem rumoert de anderen wakker, hij roept dreigend: waar blijft Thijs? Dina komt in de weer, een leeuwin die haar nest bedreigd voelt en de wijsheid van Do is er geen meer: Thijs is groot genoeg om alleen naar huis te komen. Dat is hij, maar ze kunnen hem met velen iets misdoen. Meteen is Nonkel Dolf al buiten, hij loopt; en Dina van verre hem na.</p>
<p class="indent">Er is volk in het dorp en drukte: de oude sjees van de Walhoeve is daar langsgereden, zij hebben Rosa toegejuicht, de verradene, de onschuldig verklaarde.</p>
<p class="indent">Nonkel Dolf moet nergens binnengaan om te vragen of ze Thijs niet gezien hebben, allen staan buiten, maar niemand heeft hem gezien. Hij verspreidt stilte en is al veel verder eer een durver waagt hem achterna te roepen dat ze zijn Thijs wel zullen gegeven hebben wat hem toekomt. Daar komt die vrouw van Glorieus dan nog achterna, dat groot vrank wijf. Ze spreekt niemand aan, stapt stijf door en roept nu en dan angstig: Thijs. Ze roepen haar in de rug: Thijs, mijn lief Thijske!</p>
<p class="indent">Nonkel Dolf loopt de eenzame weg op. Daar is geen volk, de sjees is natuurlijk langs de grote kasseide gereden. Dwars over de veldweg ligt Thijs. Nonkel Dolf keert hem met het gelaat naar boven, noemt zijn naam, roept zijn naam, betast zijn handen, zijn borst, staat recht, roept om hulp, knielt neer, luistert naar de adem, luistert naar het hart, springt recht, rukt aan zijn haren, rukt aan zijn baard, slaat de vuisten tegen zijn slapen, vliegt de weg op naar links, om de eerste die hij tegenkomt letterlijk te verscheuren, loopt rechts, komt terug bij Thijs, gaat naast hem liggen snikken, hem kussen, staat recht en vloekt rauw en krakend. Hij pakt Thijs op alsof het een kind ware en draagt hem naar huis. Dina nadert hem. Hij zegt: ‘ons kind is dood.’ Zij blijft voor hem staan, versteend gelijk de vrouw van Lot, hij moet uitwijken om voort te kunnen. Veel verder haalt zij hem weer in en smeekt met wonderlijk zachte stem: ‘Dolf, laat mij hem ook dragen.’</p>
<p class="indent">Dolf lost zijn last niet, noch antwoordt. Zij smeekt: ‘Dolf, hij is toch ook van mij.’ Zij ziet de handen van Thijs over zijn schouder hangen. ‘Dolf,’ zegt zij zacht, ‘hij geeft mij nog een hand.’ Dan kan zij weer niet meer volgen en kijkt in het donker rond met een hand aan de wang, als bevreemdt haar de plaats waar zij staat. Maar zij haalt hem weer in aan de eerste huizen van de dorpsstraat.</p>
<p class="indent">Er is nog volk op dat die van het Hoogveld wil uitjouwen. Nonkel Dolf ziet ze de koppen bijeensteken. Hij begint te brullen, een groot aangeschoten dier. Hij scheldt: lafaards, gespuis, moordenaars en dat Thijs hier is, hier is zijn Thijs! Het loden lichaam schijnt hem niet meer te vermoeien dan een zuigeling de arm van een stevige dorpsvrouw, zijn stem galmt zonder begeven. Lafaards, met velen hebben ze de jongen overvallen, hij zal weten wie het gedaan heeft. Al waren ze met een dozijn, hij slaat ze neer, hij trekt ze in stukken, hij breekt ze op zijn knie, hij vertrapt ze. Komt op, geheel het dorp, al wat hier man is, ze hebben zijn Thijs vermoord. Voor zijn gehuil deinzen ze tot tegen de muren en die het nog kunnen, schuiven zijlings binnen, houden de klink vast en de knie tegen de deur. Ze vrezen elk ogenblik dat hij Thijs languit op straat zal uitstrekken, in het eerste ’t beste groepje varen en het uitmoorden, maar als zijn stem op het hoogste dreigt, tien lijken eist hij voor dit ene lijk, slaat zij weer over in een rauw en benauwend geklaag dat hier Thijs is, hier is mijn Thijs. Dina stapt achter hem, die niet weet waar zij gaat, haar biedt het geliefde kind nog de handen, iets anders is er voor haar niet meer. Waar zij voorbijgegaan zijn, sluipt het volk verslagen in de huizen. De stem van Dolf heeft een groot onheil over allen afgeroepen, zij stijgen zwijgend de trap op naar hun bedden en vragen zich af wie morgen reeds zal gevallen zijn, welke zotte verblinding hen zo stout heeft gemaakt een van het Hoogveld te raken.</p>
<p class="indent">Maar als Dolf en Dina hun kind op het bed hebben neergelegd, zijn kleren opengetrokken en hem gewassen met water en azijn, zien zij plotseling de lippen bewegen en in de hand van Dina verroeren zich aarzelend de vingers. Ergens uit de grote Dolf maakt zich een hoog beverig kinderlachje los en Dina kan eindelijk schreien. Het scheelde weer geen haar of zij had Dolf vast, nog bijtijds grijpt zij Do, die stijf met de rug tegen de deur staat en zij verdwijnt schielijk uit de kamer als Dolf Thijs bijgebracht heeft, zijn breedlachend gezicht boven hem houdt om herkend te worden. Thijs fluistert: vader.</p>
<p class="indent">Langzaam geneest Thijs, langzaam wijken en verminderen de ijlingen, duizelingen, uitkomstloze gesprekken met de kapitein, mademoiselle Corinne, Rosa, nog uitkomstlozer zoeken naar een betrekking voor Jef. De boerin, Jan de meestergast en altijd dezelfde mon ami die hem raad komen geven, terwijl hij vruchteloos vecht om de zin te vatten, die uit hun roezelende woorden wegfladdert, verminderen hun bezoeken. De pijnen glijden uit hem weg, de doffe hoofdpijn trekt op als een nevel en Thijs glimlacht omdat hij leeft.</p>
<p class="indent">Weldra begint Thijs te liegen, een goed teken. Hij spreekt over de zware breekijzers waarmee ze hem bewerkt hebben en ieder ander zou van de helft al tien keren dood geweest zijn. Hij echter heeft tot de allerlaatste slag geteld en het is maar toen ze al lang weg waren dat hij bewusteloos geworden is. Ze waren met twaalf à vijftien man, zo nauwkeurig heeft hij het niet kunnen tellen, hij had meer dan zijn werk om de zwaarste slagen wat te breken met zijn handen.Ze vragen hem hoe hij niemand herkend heeft als hij zo lang en zo goed bij kennis was. Dat is heel eenvoudig: ze waren gemaskerd. En dan is er nog een andere vraag waarop Thijs niet antwoorden kan, het is er ene van Nonkel Dolf: ziet ge nu, zeveraar, hoe ver ge komt met uw recht?</p>
<p class="indent">Thijs keert in zichzelf en bekent dat hij alleen is. Maar hij dubt er niet meer over. Het is zijn lot, hij gaat zijn weg en wie hem wil opruimen moet het maar beter doen dan die zeventien man, want het zijn er nu al minstens zeventien. ‘Schrik,’ zegt Thijs, ‘ken ik niet. Ik had nog gemakkelijk kunnen weglopen en het zouden rappen moeten zijn die mij inhalen, maar ze zouden nog wel kunnen denken dat ik bang ben, holala.’</p>
<p class="indent">Ze hebben Let gezegd dat Rosa in het gevang zit en Thijs heeft er haar ingeklapt. Hij heeft zodanig gelogen en gelasterd dat het parket het geloofd heeft, zo’n verdommese smeerlap is dat. Pas op, als zij soms nog met hem gezien wordt, want dan draait zij ook de doos in. Daar zit men op water en brood, hoor; en kletsen van hier en daar.</p>
<p class="indent">Zij luisterde en zweeg. Voor haar zijn er kinderen, moeder en Thijs. Met de kinderen speelt zij graag, voor moeder bidt zij graag en Thijs, die alles beter weet en alles kan, Thijs is haar lief. De anderen zijn vals, maken haar wat wijs en slaan. Zij laat die babbelen. Thijs zal haar toch niet in het gevang klappen, het zijn de anderen die haar naar Tieleghem willen brengen en nu zij niet gewild heeft, hebben ze Thijs weggestuurd, maar hij zal terugkomen. Hij heeft haar rug gestreeld en gezegd: ga maar in de keuken, ik kom seffens, kind. Zij wacht op hem. Zij luistert maar als zij zijn naam hoort vernoemen. Ze vloeken dan en gebruiken de lelijkste woorden, maar het kan haar juist niets schelen. Een meid geeft haar op de bank een stoot in de lenden: ‘en gij, stomme teef, gij zoudt nog wel getrouwd zijn met die valse duvel.’ Ook die stoot verdraagt zij, zoals alle andere, die zij in haar leven gekregen heeft.</p>
<p class="indent">Als zij mee moet naar de beemd, kan zij van daar goed het huis van Thijs zien. Zij zou dan wel willen wegsluipen zoals zij spoorloos verdwijnen kan, om ergens op straat tussen een groep kinderen op te duiken. De slagen, die zij ervoor krijgen zal, schrikken haar niet af, maar wel het gezicht dat Thijs zal zetten. Want als Thijs zelf niet komt, is dat een teken dat hij niet komen moet en zij niet komen mag.</p>
<p class="indent">Op een avond is er feest omdat Rosa terugkomt. Het is al veeleer morgen dan nacht, als er nog wijn wordt opgehaald. Let merkt niet dat zij haar roemer vergeet leeg te drinken en dat niemand er haar toe aanmaant, zij wacht slechts op de naam Thijs. Maar de broers en zusters noemen hem ‘de andere.’ De andere is, zeggen zij, met zijn laster niet ver gekomen. De andere heeft van de tweede verdediger een paar vegen gekregen die konden tellen. Zeg, toen hij uitriep: ‘is het uit dankbaarheid jegens uw meesters, knecht, uw meesters die u van kleinsaf opgenomen hebben en u betaald toen uw werk nog geen loon verdiende, dat gij nu uw meesteres van moord beschuldigt?’ Toen scheelde het niet veel of het volk riep bravo. Rosa zwijgt afgetrokken. Let kan die gesprekken niet volgen, zij wacht op de naam die niet uitgesproken wordt. De volgende morgen wacht zij op Thijs zelf. Nu Rosa terug is zal de ruzie ook wel gedaan zijn, hij zal nu komen en haar tot vrouw nemen. Elke morgen kijkt zij verbaasd naar zijn ledige plaats aan tafel. Er wordt over niets meer gesproken, want Rosa wil het niet. Alles is voorbij en toch blijft Thijs weg. De dagen duren lang, haar geest komt traag in beweging, eindelijk spreekt zij haar gemis uit: wanneer komt Thijs?</p>
<p class="indent">Een meid schopt haar onder tafel tegen haar scheen, Rosa staat kwansuis op, verblekend, de geestige knecht redt de situatie. Hij zegt dat Thijs nooit meer komt, Thijs is dood. Ze vatten snel een ander onderwerp aan, een koe die droog staat, en letten niet meer op Thijs’ verloofde, die nog trager dan anders haar brood knauwt en het spek laat liggen in stollend vet.</p>
<p class="indent">Het bedrijf herneemt zijn gewone gang, alleen in de keuken wat gedrukter rond een Rosa, die in het gevang het spreken verleerd heeft en niet meer tiert tegen Let, zelfs niet bemerkt dat Let zich ongezien weggewerkt heeft. Let gaat recht naar het huis van Thijs. Zijn vader zit in de open poort van een schuurtje een wijmen zeteltje te vlechten. Zij nadert hem en vraagt of Thijs dood is. Hij antwoordt dat dit het eerste is dat hij daarover verneemt. Dat zou dan toch heel in het kort moeten gebeurd zijn, want daareven leefde hij nog. Zij moet het binnen maar eens vragen. Binnen zit die vervaarlijke Nonkel Dolf met de baard. Of Thijs dood is? Voor alle antwoord roept hij naar het achterhuisje: ‘Thijs, er komt iemand vragen of ge dood zijt.’ Thijs is juist water op zijn hoofd aan ’t pompen, hij verschijnt seffens met het bovenlijf vol blauwe en gele vlekken. ‘Dag Thijs,’ zegt zij, ‘wie heeft dat gedaan?’ En Nonkel Dolf: ‘och, kind, dat is allemaal van de muggen.’ Hij gaat buiten lachen en brommen.</p>
<p class="indent">Thijs trekt een donkerblauwe trui over zijn gevlekt lijf. Hij kijkt haar aan en weet niet goed wat zeggen. Ze staat vóór hem, een kop kleiner en iets maakt haar mooi en lief. Thijs, fluistert ze, en lacht gelukkig en verlangend al haar schone tanden bloot. Hij kijkt eens om of niemand het ziet, omhelst en kust haar. Deze bleef hem trouw.</p>
<p class="indent">Het is Nonkel Dolf die de rest doet: wanneer ze nu trouwen. Ze moeten dat maar zo rap mogelijk doen, nu verliezen ze maar tijd. Hij heeft maar een week nodig om te Brussel alles in orde te brengen. Wat men allemaal doen moet om getrouwd te geraken, weet hij niet, hij is op dat punt geen man van ondervinding, maar vooruit, Thijs, lap dat eens gauw af. De ene moeilijkheid lost hij op staande voet op. Als Let namelijk de bruiloft op de hoeve moet afwachten, komt ze zeker nog bonter en blauwer geslagen dan Thijs in de kerk. Dat is volgens Nonkel Dolf heel eenvoudig om vermijden. Let moet nu maar onmiddellijk haar kleren gaan halen. Krijgt ze niets mee, dan moet ze zo maar terugkomen, dan moet ze op het erf maar roepen: ‘salut allemaal ik ben weg, anders tatoueert ge mij ook nog vóórdat ik trouw.’</p>
<p class="indent">Ik ga mee, zegt Thijs, maar Nonkel Dolf vraagt hem of hij nog niet genoeg op zijn ribben gehad heeft, ‘anders zal ik er u nog wat bij geven, dan moet ge niet eens tot ginder gaan.’</p>
<p class="indent">Let was al met een pakje klaar, toen Rosa kwam kijken wat ze op haar kamer uitrichtte. Ze moest Let niet de pieren uit de neus halen met tientallen vragen. De uitverkorene kon op het eerste verzoek juist genoeg woorden aaneenrijgen om haar helemaal diets te maken waar het om ging. Over drie weken trouwt ze met Thijs en zij komt haar kleren halen omdat ze hier anders nog te veel slagen zou krijgen. Zij denkt: sla nog maar eens duchtig, straks hebt ge de kans niet meer, straks ben ik bij Thijs.</p>
<p class="indent">Maar Rosa slaat niet, zij zegt stil: ik zal u wat helpen, al is er niet veel te helpen aan het boeltje dat Let in te pakken heeft. Zij zijn er gauw mee klaar. Let moet haar vinger houden op een eerste knoop die Rosa gelegd heeft. De twee vrouwenhoofden naderen elkander gebogen. Rosa vraagt: zijt ge gelukkig? Ja, fluistert de andere zalig.</p>
<p class="indent">Als de twee pakken klaar zijn, neemt zij Let mee naar haar slaapkamer. Zij zoekt in de kleerkast, zij neemt enkele eenvoudige kleren en Let moet die passen. Alsof zij nog niet wist dat Let past wat haar past. Zij zoekt voort, meer nadenkend dan zoekend. Zij haakt haar eigen trouwkleed los, een wit kleed vol pereltjes. Kijk, dat is het trouwkleed van Liza nog, maar nooit aan iemand zeggen dat Rosa het gegeven heeft. Laat het blauw verven, lichtblauw.</p>
<p class="indent">Let moet het trouwkleed passen. Rosa zit op het bed en doet de bruid over en weer wandelen. In dit kleed had zij met Thijs moeten trouwen, nu zal deze zijn arm nemen, die hem meer waardig is dan zij. Haar ogen worden groot en star, haar hart klopt hard, zij schudt zich, zij klappertandt en zegt dat zij precies zo wat griep op het lijf heeft.</p>
<p class="indent">Als de kleren op het bed liggen om ingepakt te worden, zoekt zij in een lade een klein gouden dameshorloge met dito ketting, gouden oorringen en een dunne gouden ring met een koraalsteentje. Dat is volgens haar ook van Let. Het is alsof zij het meisje wil ophouden. Zij vraagt haar wanneer zij trouwt, waar ze gaan wonen, of ze al gehuurd hebben. De kleerkast sluit stug. Terwijl zij aan de deur duwt om ze goed dicht te drukken, vraagt zij opeens of hij al goed genezen is. Let vraagt: wie? Met volle lichaam duwt zij aan de deur en spreekt zijn naam uit: ‘is Thijs al goed genezen?’ Let zegt dat heel zijn lijf vol blauwe en gele vlekken is, wie zou dat gedaan hebben? ‘Ach,’ kucht Rosa, ‘die kast is niet toe te krijgen, draait gij de sleutel eens om, ik zal duwen. Zo.’</p>
<p class="indent">En weet Let nu nog iets? Weet Let dat zij een spaarpot heeft? Weet Let dat men van in moeders tijd jaarlijks hare nieuwjaar daarin gestoken heeft? Dat zal haar nu goed van pas komen. Wacht even.</p>
<p class="indent">Rosa verdwijnt in een andere kamer en komt terug met een zware blikken spaarpot, systeem van de oude boer. Die stak daar nu en dan wat geld in. Kwamen de broeders van de bruine paters, de nonnekes, de ieveraarsters voor de missies en met almanakken, de pastoor voor Sint-Pieterspenning, enfin er was gedurig iets, dan kon hij met lichter hart geven, dan voelde hij het zo niet. Rosa had de spaarpot gauw gevuld met zware stukken. Gelijk alle kinderen was Let er blijer mee dan met een groter som netjes neergeteld. Zij rolde de spaarpot rap in een kleed en ze kon nu niet gauw genoeg weg zijn, straks wordt het haar nog afgenomen.</p>
<p class="indent">Rosa zei: ‘ik zal u nu niet meer zien, veel geluk.’ Zacht nam zij de gedweeë in de armen, kuste haar op de wangen en sprak met de lippen op haar mond: ‘veel geluk voor u en Thijs.’ En Let moest nu maar alleen naar beneden gaan en langs de boomgaard door het poortje in de haag. Zij bleef zolang hier boven.</p>
<p class="indent">Toen wierp zij zich op het bed en snikte.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap34.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap36.html" class="calibreANext"> next page</a>
    
  </div>

</div>

</body>
</html>
