<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap18.html" class="calibreAPrev">previous page</a>
        

        
          <a href="chap20.html" class="calibreANext"> next page</a>
        
      </div>
    

    
<div class="booksection">
<p class="chap">18</p>
<p class="noindent">En Ursule denkt niet meer aan hem omdat hij dood is. Na een zo krachtige liefdesverklaring, leven tot nu toe en geen woordje schrijven of geen gelegenheid vinden om dat woordje over het front te krijgen, is onmogelijk. Bij Seppen, de stoeltjeszetter, hebben er twee, die niet kunnen schrijven, wel laten weten dat het hun nog goed gaat bij de artillerie. Ieder krijgt op een gegeven ogenblik wat nieuws. Goed of slecht.</p>
<p class="indent">Alleen de doden schrijven niet. In de brief uit Namen was immers ook geen sprake van terugkomen. Blijkbaar had hij van in het begin het voorgevoel, dat hij zou sneuvelen en voorgevoelens liegen niet. Neen, wie niet meer schrijft, is dood en wie niet dood gemeld wordt, wordt vermist en vermist worden wil zeggen meer dan dood zijn, onvindbaar uiteengeschoten. En dat is met haar André gebeurd. Langzaam brokkelt haar luchtkasteel weg. Haar leven zal voortlopen in deze ledigheid, zij zal worden gelijk tante Trees van Cobbezele, lelijk, gierig, harteloos en een onuitstaanbare zaag.</p>
<p class="indent">En toen kwam in juli negentienhonderd achttien die vriendelijke Hauptmann, die van adel was, terug. Hij had altijd zoveel belang gesteld in de verloofde van het Fräulein en zelfs in Brussel navraag laten doen. Hij had de brief van André gelezen en haar alle mogelijkheden opgesomd, die het uitblijven van nieuws konden verklaren. Hij kwam terug na een jaar front en anderhalf jaar hospitaal. Hij kwam bij Thuur Van den Heuvel binnen, kuste Octavie en Ursule alsof het zijn zusters waren en het jongste van de twee meisjes, die door Thuur in dienst genomen waren, zag het door de gordijntjes van een glazen deur. Zij reed in de kamer daarnaast zachtekes met het voituurke om nummer vier in slaap te krijgen en zij liep naar haar moeder, de moeder liep naar de drie geburen en zo altijd maar rap voort. ’s Anderdaags wist iedereen het.</p>
<p class="indent">Hij vroeg Ursule naar haar verloofde en als hij bemerkte dat zij alle hoop opgegeven had, gaf hij zich verder geen moeite. Zo is de Krieg. Zij kon er zich geen rekenschap van geven waarin hij eigenlijk veranderd was: de verandering was totaal en onbepaalbaar. Met zijn kus had hij haar en Octavie verrast. Octavie vergaf het hem niet en wilde hem niet meer zien. Zij wel. Het was zo spontaan gebeurd dat het hemzelf misschien ook verrast had, maar vroeger zou hij dat in alle geval niet gedaan hebben. Nu had zijn manier van haar hand kussen iets verontrustends en toch ontweek zij hem niet. De oorlog zou niet lang meer duren. Dan zou hij verdwijnen, maar hier zou het leven herbeginnen zonder hoop.</p>
<p class="indent">Soms wil zij nog eens door hem gekust worden, maar dan de vooravond van zijn vertrek en als afscheid, niet van hem maar van de wereld. Daarna zal er niemand meer zijn in het dorp die haar beziet of die haar het bezien waard is. En zij zal eenzaamheid en ouderdom tegemoet gaan.</p>
<p class="indent">Hij wacht niet tot de vooravond van zijn vertrek, doch slechts tot de dagen wat korter, de avonden wat donkerder worden. Toen hij haar lang gekust had fluisterde hij dat hij niets meer verlangde dan een vrouw om lief te hebben en een huisje in de vrije natuur om er met haar te wonen. Geen mensen meer zien. Hij had alle illusies verloren.</p>
<p class="indent">Zij had geen behoefte aan mededelingen zoals hij. Dat deze liefde nooit ernstig kon worden begreep zij zeer goed. Dat het iets vreselijks was met de vijand aan te spannen zoals een hoer, begreep ze ook al. Dat er al gepraat werd en geloerd, wist ze. Maar zij had enkel behoefte aan wat tederheid eer het te laat was en niets kon haar weerhouden van te snoepen aan die laatste gelegenheid. Eens zei hij dat hij zich ook geen illusies maakte over hun liefde. Elke dag kon voor hem de laatste zijn en hij hield eraan eerlijk tegenover haar te zijn. Zij had haar geliefde verloren, hij alles en als zij dus elkander oprechte warme genegenheid gaven, was dat de genegenheid van twee geslagen mensen, die voor elkaar goed willen zijn. Begreep zij het ook zo? Ja.</p>
<p class="indent">Haar eenvoud en zachtheid verrukten hem. Hij had aan het front, in het hospitaal en in het vaderland de ontbinding gezien en de dreigende ineenstorting van de idealen waarin hij opgevoed was. De ontgoocheling deed alles in hem wankelen en begeven. Met intellectuelen had hij zich suf gediscuteerd, in eenzaamheid duizendmaal getobd tot aan het einde van zijn gedachten, waar zij verdonkerden en verdwenen in een zwarte afgrond: verleiding tot zelfmoord. Dit eenvoudig meisje begreep hem omdat zij ook leed, zonder woorden, met een kus.</p>
<p class="indent">Met pijnlijke angstvalligheid vermeed hij enige illusie te wekken. Hij hield zeer veel van haar, sehr, sehr viel, maar toch zou hij haar na zijn vertrek nooit meer schrijven, natuurlijk nog veel aan haar denken, maar toch nooit een cultus maken van die herinnering. Begreep zij het ook zo? Ja.</p>
<p class="indent">Hun laatste gemeenzaamheid in het donker had een maand vóór de vooravond plaats. Hij had juist betwijfeld of dit alles nu toch kwaad kon zijn. Het zou zeer goed mogelijk geweest zijn dat hij haar verloofde doodgeschoten had en dat zou dan een goede daad heten. Maar deze stille liefde zou slecht zijn omdat zij beiden tot een andere natie behoren. Omdat zij hun beider leed vergeten hebben in een kus. Hij zal later denken: Ursule was nur gut en zij, zal zij kunnen denken: Der grosse Willy war schlecht zu mir? Zij zegt: Nein.</p>
<p class="indent">Zo ver waren zij die avond, toen de weduwe van acht kinderen daar langs kwam en zei: goeienavond, juffrouw Ursule. Langs dit eenzaam wegske waagt zich in deze tijd als het donker is, zelfs geen man, maar deze vrouw wist van haar dochter dat het drie keren per week daar te doen was en in haar hart was bitterheid genoeg tegen de heulers met de moordenaars van haar man om alles, zelfs haar leven te wagen.</p>
<p class="indent">En wat de jongens van Seppen, de stoeltjeszetter, en de eenentwintig anderen van de vierentachtig die wij geleverd hebben, maar we hebben er nog wat te verwachten uit Harderwijk, Zeist, Soltau en elders, wat die in het hart hadden toen ze na vier jaren uit de modder opstonden en zich naar hun kerktoren richtten, dat wisten ze zelf niet. Ze zagen nauwelijks om naar hun moeders, vrouwen en lieven. Waar zijn nu de hoeren, riepen ze en de woekeraars, die moeten we hebben. En die hadden ze. Niet veel. Maar de weduwe met de acht kinderen kende ze allemaal en liep hen voor, eerst naar de Van den Heuvels om met die te beginnen. Het begin is altijd plezantst.</p>
<p class="indent">Ze sleepten Octavie en Ursule op straat, terwijl een andere groep die burgemeester van kust ons hielen zocht en ermee naar de kelders van het gemeentehuis draafde. Ze sneden Octavie de haren af en dreven haar met schoppen naar huis. Ze sneden Ursule de haren af en toen begonnen ze haar uit te kleden. En toen ze in haar hemd stond en ze aarzelden om nog meer te durven, sprong zij naar een revolver van een soldaat om zich dood te schieten. De soldaat greep haar borst vast en wrong ze om. Zij viel in bezwijming en met hoeveel plezier pakten ze haar allemaal op, zetten haar op de dorpel en klopten op de deur dat madame Hauptmann terug was. Daarmee waren ze wat gekalmeerd. De andere vier die ze te verzorgen hadden sneden ze ook het haar af, maar ze spraken toch al niet meer van ze in hun hemd op straat te jagen. Door van de vuurmolen, had zijn dochter tussen zakken bloem verstopt. Ze smeten hem met drieën tussen zijn draaiende machines. Hij bleef er slap tussen liggen bloeden op een hoopke schone witte bloem, maar indien de band hem opgepakt had en in stukken getrokken, zou het ook zo geweest zijn. Een kop vol bloed kan men immers op alle kermissen krijgen.</p>
<p class="indent">Voor het Heerken was er geen andere verandering dan dat hij nu bladen uit Brussel kon bestellen, een echte hoofdbrekerij en hij eindigde dan ook met het vast getal twaalf te overschrijden. Hij bracht het op vijftien. En dat werd het begin van zijn onrust. De berichten uit Brussel en de dorpen, die hij kende, werden maar altijd belangrijker voor hem en hij trachtte eerst die gedachten weg te duwen omdat hij Lucie niet verlaten wilde, maar Lucie was hem voor om hem aan te raden eens te gaan zien. Eens gaan zien, haar woorden verlichtten hem. Hij kon eens gaan zien, de Koevoet verkopen en terugkomen. Als zij meeging. En hij stond weer aan het raam, daar het Schrans, daar het Herenhuis met gesloten luiken, maar hier het Heerken niet meer. En weer had hij de moed niet om de vijf minuten weg af te leggen, maar ditmaal om een andere reden en nu was er Lucie. Ik ga naar hen toe, zei Lucie en ik zal hun op alles voorbereiden. Hij zou zien hoe goed het zou gaan.</p>
<p class="indent">Er viel met haar bij de gezusters Van den Heuvel niet te redeneren. Van de afgesneden haren bemerkte zij niets onder twee donkerblauwe wollen mutsen en zelf zeiden de gezusters er natuurlijks niets van. Ze zochten eerst wel naar uitvluchten, maar een reden om iemand, die na vier jaren uit de oorlog terugkomt, niet te bezoeken is al moeilijk te vinden. Als ze hoorden dat hij lelijk verminkt was en bijna niet meer kon spreken, werden hun vrees en schaamte nog groter. Ze hadden zich ook niet meer buiten durven vertonen, maar ze gingen, terwijl Lucie wachtte, in de belendende kamer elkaar overreden dat naar hem toegaan en de uitleg geven eer een ander erover loog, nog het best was en zo gingen ze met Lucie mee, bleek als lijken en sidderend om te vallen waar ze stapten.</p>
<p class="indent">De oorlogshoeren mochten in die dagen nog niet buitenkomen, ge herinnert u dat wel. Als ze niet naar de stad konden en daar met familie onbekend in de grote hoop verdwijnen, moesten ze binnenblijven of ze kregen stenen en slagen. Hier begon het met gejouw van schoolkinderen, als de bliksem was het volk erbij met de twee van Seppen aan het hoofd. Ze lieten het niet bij ‘ahoe vuile teven’, ze smeten met klotten en stenen. Het Heerken hoorden ze aankomen. De drie vrouwen liepen hem in de gang voorbij en in dezelfde verdwazing die hem recht op een obus had doen afgaan, ging hij buiten op de trappen en stond voor het volk in een wolk van aarde en schramolie. A, e, ij, a i? riep hij, wat is mij dat hier? Het werd een seconde stil. Hij ziet drie vrouwen zich omdraaien met de handen voor de ogen, bij de kinderen gaan van schrik de ogen en de mond open, maar de twee van Seppen hebben meer gezien dan dat. Ahoe, roepen die twee en allen ahoeën hen na. A, o, oe, e, a, a, e, i, roept het Heerken duizelig, waarom roept gij dat, astublieft? En daarmee hebben ze allemaal goed gehoord wat een taal dat mombakkes spreekt. Zeker een rijke vreemde rat, met ieverans een smerige ziekte aan zijn smoel, die het goed van het gesneuveld Heerken gekocht heeft voor een appel en een ei en zich hier komt verstoppen. En die gaat die smerige teven in zijn bed foefelen voor veel geld, hij kan niets beters krijgen, de rotterik, en zij ook niet. Maar als ze denken dat we er nu niet meer durven aankomen, de twee van Seppen staan seffens bij hem boven op de trappen. Gij godverdommese vreemde rat, nondeju, gij vuile Spanjool als ge ’t niet verstaat, gij rotte smeerlap, als ze niet vies waren van hun handen vuil te maken...</p>
<p class="indent">Hij roept: ik ben mijnheer d’Hertenfeldt, maar ihe, ijhee, ehehe verstaan zij niet. Het volk brult hehehe en de jongens van Seppen, zijn hovenier die nog altijd met zijn paard rijdt, hebben hem bij de keel. Hehehe, zo doen zij met die héhéhés, gij zijt zo rot als kampernoelie. En nu gaan zij rap hun handen wassen, allee binnen, kasteelheer!</p>
<p class="indent">Als het. Heerken naar binnen wankelt, bloedrood en een beetje paars van het wurgen, zien Octavie en Ursule hem voor het eerst goed in het gezicht. Ze vergeten al de waarschuwingen van Lucie, de klotten, de stenen, het jouwen en hun korte haren. Octavie stoot een vreselijke gil uit en Ursule geeft slechts een zucht en valt in bezwijming.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap18.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap20.html" class="calibreANext"> next page</a>
    
  </div>

</div>

</body>
</html>
