<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap72.html" class="calibreAPrev">previous page</a>
        

        
          <a href="chap74.html" class="calibreANext"> next page</a>
        
      </div>
    

    
<div class="booksection">
<p class="chap">28</p>
<p class="noindent">Jan Houtekiet trok de baan op met, naar hij altijd verteld heeft, niets dan een zwartgeverfde leurdersbak die hij aan een leren riem over de schouder droeg.</p>
<p class="indent">Hij heeft altijd volgehouden een gans jaar geleurd te hebben en tot ver voorbij Groningen, ja tot aan Denemarken geweest te zijn, tenminste waar men Denemarken kan zien liggen aan de overkant van het water, zegt hij. Deze vader van zestien kinderen, eigenaar van een kleine hoeve, een watermolen en een steenbakkerij, zwierf met een kast op de rug een vol jaar, tot waar het water hem belette verder naar het noorden te gaan. O dat was geen leuren van deur tot deur, geen meelijwekkend smeken. Jan Houtekiet kon zichzelf helpen zonder iets te verkopen. Hij passeerde dorpen zonder iemand aan te spreken, hij bleef dagen hangen waar hij het goed vond of iets hem boeide. Zijn tocht was een vrije gang door de wijde wereld. Hij keek rond en zijn verstandige ogen zagen meer dan de onze, in zijn hart was elke dag een nieuwe vreugde die wij, huisdieren, maar niet kunnen begrijpen: de vrijheid. Hij verkocht krijt, naalden, spelden, garen, pijpekoters, zwavelstokken, kammen en kleinigheden die hij zelf maakte, kerselaren pijpen onder andere. Hier en daar in een oud huis hangt op Deps nog iets dat aan zijn zwerftocht herinnert. Het zijn moten, een duim dik, van jonge bomen schuin doorgezaagd. Aan de randen zit de schors er nog aan. Er is een gekleurd plaatje op geplakt, veel gelijkend op oude modeprentjes. Een ervan stelt een soort zouaaf voor. Rond dit prentje verfde Jan Houtekiet in rood, blauw, geel, krulletjes en ook weleens een zogezegd bloempje. Dan verniste hij het geheel, ook de schors, die dan schoon werd. Hij beweerde daarvan honderden en honderden gemaakt te hebben en verkocht. Wat in Deps hangt heeft hij later geknutseld uit liefhebberij en als om zijn bewering waar te maken. Het wordt er met piëteit bewaard als een herinnering aan hem en zijn ‘reis rond de wereld.’ Vóór hij op Deps kwam was hij al overal geweest en daarna nog een wereldreis, wat een man toch. En dat hij er zo weinig over vertelde, slechts antwoord gaf op verbaasde vragen, maar nooit eens een avontuur opdiste, nooit een beschouwing gaf over de levenswijze van vreemde volkeren, maakte diepe indruk. Hij had die reis dus afgelegd zonder moeilijkheden, zoals wij naar de markt gaan, en hij had zich over niets verbaasd omdat hij alles kende.</p>
<p class="indent">Dwars door Duitsland, over Luxemburg en Luik keerde hij terug. Op zijn instinct af. Hij was het zwerven niet moe. Hij was alleen maar benieuwd naar alles wat hij verlaten had en zo nam hij zijn marsen altijd langer. Nog tien uren van huis bleef hij hangen in de hoeve met watermolen, zijn schoonste jeugdherinnering. Hij ging errond zoals bedevaarders rond het heiligdom, dat zij na lange tocht doodmoe hebben bereikt. Hij ging langs de ingebermde beek waarin hij zo dikwijls gezwommen had. Hij stond dromend bij de vernieuwde sluizen. Het grote wiel was nog altijd hetzelfde en het was alsof hij de grote keien zelfs terugkende die voorbij de sluis in het ondiepe water liggen. Twee grote stenen poortpijlers met arduinen bollen stonden nog aan de voorkant van het huis. De twee ronde bloemperken hadden nog altijd dezelfde kronkelwegjes. Aan de westkant dezelfde tuin en boomgaard. Alleen waren de bomen en vooral de haag dikker geworden. Toen ging Jan Houtekiet binnen, een glimlach op het gelaat. De boerin, die vroeger zo van hem hield, was een oude vrouw geworden, maar zij zat nog altijd aan dezelfde haard. Zij herkende hem langzaam maar zonder vreugde. ‘O ja,’ zei ze, ‘zeker, ik herken u goed. Maria, vergeet de melk niet in de kelder te dragen.’ Toen Houtekiet hier als thuis was, was deze Maria een meisje van goed twintig. Zij moest hem dus ook nog kennen, maar zij sprak geen woord. Toen zij de derde keer voorbij hem ging met een emmer, scheen zij toch te voelen dat zij hem iets zeggen moest en zij vroeg of hij nog altijd zo goed kon zwemmen. Maar zij was al op de keldertrap eer hij goed kon antwoorden. Even later kwam een man binnen, die Houtekiet niet kende. Hij naderde hem met vragende ogen als was hij iemand die voor de molen iets kwam bestellen of aanbieden. De oude vrouw zei dat Jan de jongen was die hier vroeger jaren nogal eens kwam. De man ging weer naar buiten naar zijn molen. Het was de man van Maria.</p>
<p class="indent">Het werd stil. Houtekiet was geen spraakzaam man en de boerin had altijd iets in het oude hoofd dat haar aandacht van de omgeving aftrok. Het verschijnen van Houtekiet had haar even afgeleid, maar zij was alweer in zichzelf gekeerd en scheen nu en dan met verbazing te ontdekken dat hij er nog was, of hij getrouwd was en of hij wist hoe laat het heel juist was.</p>
<p class="indent">Tijdens deze stilten gebeurde er iets in Jan Houtekiet. Hij was voor de eerste maal in zijn leven niet op zijn gemak. Hij dacht dat hij op dezelfde manier zou onthaald worden door Iphigénie en Lien, en daar hij zich zoiets van Lien toch niet kon indenken, dacht hij van langsom meer aan Iphigénie. Altijd even rustig en zeker in zijn kracht had hij gezworven en al is er niet de minste gelijkenis mogelijk tussen deze oude vrouw en Iphigénie, de koelheid van dit onthaal, waarvan hij zich veel heeft voorgesteld beklemt hem. Hij ziet Iphigénie vóór hem staan als in levende lijve en ze zegt hem: ‘O ja, zeker, ik herken u goed,’ en doet kalm haar werk voort. De man die zijn weg gegaan was over lijken waar het moest, de man die niemand nodig had, die van een vrouw, een gezin en een zaak was weggegaan, zoals wij een hotelkamer verlaten waar we eenmaal hebben geslapen, hij voelde zich plots eenzaam, behoeftig, bedreigd, hij vreesde een beetje. Hij had zichzelf wijsgemaakt dat hij vertrokken was zonder iets achter te laten en hij was zoals die man, die veilig en zalig op plezierreis geweest is en zich de laatste dag herinnert noch zijn brandkast noch zijn huisdeur te hebben gesloten. Hij nam uit zijn draagkastje twee prentjes op moten geplakt en bood ze de boerin aan als herinnering. Zij zette direct een misprijzende lip en vroeg, verwonderd en gereed om de helft af te dingen, hoeveel hij daar wel voor vroeg. Eerst toen zij begrepen had dat het een gift was, kwam zij zuchtend recht om hem koffie en brood aan te bieden, maar hij wees dit met een gebaar af. Hij ging. Niet eens ging hij de molen binnen, waar hij zich destijds beroemd gemaakt had als rattenvanger en, ten aanzien van allen, de jongste van deze dieren aan de linkerhand in zijn mouw had laten kruipen om ze op zijn borst weer te vangen en dood te nijpen. Neen, hij haastte zich naar huis.</p>
<p class="indent">Zijn draagkist liet hij achter in de schuur, waar hij de laatste nacht voor zijn thuiskomst sliep. Wat erin was, nog wat rommel voor zijn kinderen, bond hij in een grote rode zakdoek met witte bolletjes zoals men er in die tijd had, en hing dat pakje aan zijn stok. Zo is Jan Houtekiet na ongeveer twee en half jaar weer op Deps verschenen met een peper en zouten baard. Niemand verwachtte hem er nog. Een der eerste huizen, als men van de Zandstraat komt, is dat van Nard Baert, hoger dan de andere, omringd van allerlei bijgebouwen en dat alles nu wijd ommuurd. Hij ging er binnen. Nard en zijn drie oudste jongens, pas terug van hun dagelijkse stormrit naar de stad, zaten grote stukken lever te eten met gebakken aardappelen. Iphigénie zat naast Baert het dagboek in te vullen, terwijl deze met de mond vol zijn belangrijke ervaringen van de dag dicteerde. Het ging over leveringen voor Londen, welke hij aan prijzen buiten alle concurrentie wilde doen, omdat het hem alles waard was handel te drijven met Londen. Wilde Iphigénie eerst haar zin afmaken, of wilde zij zich beheersen? In elk geval draaide zij zich naar hem om en zei: ‘Wel wel wel, wie we daar hebben, we hebben nog gisteren gezegd dat we u wel niet meer zouden terugzien, Jan.’ Kalm en glimlachend bood ook zij hem de hand. Was het misschien zijn argwaan, hij vond dat het een slappe hand was. Hij zag hoe schoon zij was gebleven, rank, zonder een rimpel, en, eigenaardig, toch niet jong. Neen zij zag er nu niet jonger meer uit dan zij was. Voor het eerst begon tot hem door te dringen dat een mens eenmaal oud wordt, hij had daar nog nooit iets van gevoeld.</p>
<p class="indent">Hij ging zitten. Hij werd gewaar dat zij hem bezag van hoofd tot voeten, van voeten tot hoofd, telkens wanneer Baert iets aan hem constateerde: dat hij veel grijze haren gekregen had, maar anders ziet ge er nog beter uit dan vroeger, Jan. Zij nam hem heel scherp op toen Baert vroeg wat hij al die tijd gedaan had, of hij met centen thuiskwam. Houtekiet ontweek de vraag. Hij had zowat van alles gedaan. Hij voelde onder haar blikken, dat hij er een beetje als een vagebond uitzag. ‘Wat is van alles?’ vroeg Baert, want volgens hem moesten er stichtingen en firma’s ontstaan zijn. Daar had Houtekiet niet eens aan gedacht. ‘Ik zal u dat wel eens vertellen,’ en hij ging.</p>
<p class="indent">Er stond reeds volk buiten op hem te wachten. Het vergezelde hem. Het kon aan hem niet uitgekeken komen. Hij had dat rustig koninklijk schrijden van de natuurvolken, waarbij de heupen los en zacht schroeven onder een onbeweeglijke tors, zodat de stappen groter zijn, de gang sneller is en toch trager schijnt. Hij had dat helemaal uitgeruste van mensen die voortdurend afwisseling hebben, zich niet op steeds hetzelfde afstompen, niets doen waar ze geen zin in hebben. Een uitgeruste boer of arbeider ziet er nog moe uit. Hij had bosjes haar in de neus en de oren, dikke haartjes op de neus, zijn wenkbrauwen krulden naar alle kanten, er was geen spiertje vet aan hem. Zijn ogen stonden helder naar verte, hij was bruin als een heel oude baksteen en welig en straf begroeid met krachtig krullend haar, hij was een brok kracht en natuur. Hij keek niet verbaasd naar iemand die veranderd of verouderd was of naar een nieuw huis. Hij noteerde alles met een rustige oogopslag, zoals mensen die voortdurend nieuwigheid zien, aandachtig voor alles en door niets meer verbluft. Wat een man toch. Reeds was gezegd dat men hem wel niet meer zou terugzien, de legenden hadden hem reeds vergroot en nu was hij daar, zo vreemd en toch zo eigen en zo helemaal de man die dat allemaal kon gedaan hebben. Hartelijk waren vooral kleppers als Orleans, Boske, Leis en consoorten. De mannen van ’t vrije leven, die het zonder hem niet volgehouden hadden tegen de christene beschaving en weer hoop kregen dat het oude Deps herleven zou door hem. De vrouwen straalden ook wel, maar toch was het niet meer als vroeger. Of beeldde hij zich dat nu in? Hij moest heel Deps door naar zijn huis aan het water. Pastoor Apostel kwam op het ongewoon gerucht met de schup in de hand in het poortje van zijn pastorietuin staan. Het volk bracht Houtekiet bij hem. ‘Dag Jan,’ zei Apostel gul, ‘ge komt zeker zien of uw toren nog recht staat.’ Als één begroeting Houtekiet plezier gedaan heeft, was het deze.</p>
<p class="indent">Ginder ver stond zijn troep hem op te wachten. Lien tussen haar zestien. Ze wuifden niet. Ze liepen hem niet tegemoet. Lien zeer ernstig, de zestien een beetje glimlachend, stonden rustig, zoals hijzelf altijd was, voor het onthaal gereed, juist op de grens van het erf, in de opening van de haag. Ze namen hem van het volk over, gaven hem om de beurt een hand, leidden hem binnen. Eenmaal de deur toe begon Lien te bevelen en te zorgen. Zij rustte niet voor zij hem in de slaapkamer had. Daar moest hij zich poedelnaakt uitkleden en zondags goed aantrekken. Wat hij afgelegd had, gooide zij met twee vingers op een hoop, alsof het nog slechts goed was om met de zwermen ongedierte die het volgens haar verbeelding moest bevatten, ergens in de grond gestopt te worden.</p>
<p class="indent">Daarna kwamen de jongens, een tiental, hem halen. Zij leidden hem rond opdat hij zien zou hoe zij alles in orde en in gang hadden gehouden. Veld, molen, steenbakkerij floreerden als vroeger. Aan niets bemerkte hij dat hij er niet geweest was. En Jan Houtekiet keek en knikte en vond alles goed en nam met rustige ogen alles op en liet zich gedoen. Hij had twee dagen lang gevoeld dat hij van dit alles niet los geweest was. Hij wachtte nu kalm af wat hij ervan kwijt was en wat ervan overbleef. Hij had zelfs niet naar zijn kleinste gegrepen, maar die was tegen hem opgeklauterd en hij droeg hem nu op de arm overal rond.</p>
<p class="indent">Maar het schoonste van alles was dat ’s avonds, na het eten en de afwas, het oudste meisje rustig vroeg waar vader sliep, bij de jongens of bij moeder. Zij moest dat weten, want zij had die twee jaar bij moeder geslapen. Houtekiet bezag de potige deerne aandachtig, zij keek weg naar moeder die nog zorgend rondliep, en, aan een ketel sleurend, riep dat ze dat aan vader moest vragen. En Jan Houtekiet moest uitdrukkelijk zeggen dat hij bij zijn vrouw wenste te slapen. Toen hij eindelijk met haar alleen in de slaapkamer was, vroeg ze hem, nog voor ze in bed lagen, wat hij nu eigenlijk van plan was, of hij er weer vandoor dacht te gaan. Wat een vraag eigenlijk. Hoe kon hij weten of hij er weer vandoor zou gaan als hij juist thuisgekomen was omdat hij thuis wilde zijn. Hoe kan iemand weten of hij zin heeft om te scheiden, als hij pas een vol jaar gevrijd heeft om te trouwen. Dat moet men afwachten. ‘Het kan mij niet schelen,’ zei Lien, ‘maar ik zou het graag weten.’ Dat trof Houtekiet. Een behoefte had hem naar huis doen komen en nu vond hij bij haar zijn eigen onafhankelijkheid die hem twee jaar geleden zonder verdriet had laten vertrekken. Nu was hij de zwakkere. Nog altijd zonder hem aan te zien, rustig en koel, herhaalde zij dat het haar niet kon schelen, maar als hij bleef moest hij trouwen, gelijk de honden leefde zij niet meer. Dat was allemaal goed geweest in het begin, zei ze, toen ze jong waren, maar nu bleef ze hier niet meer voor schandaal lopen. Iedereen op Deps is getrouwd. En nog iets. Hij moest zich niet meer inbeelden hier nog te grabbelen zoals vroeger. De mensen zijn deftig geworden. Dat bestaat nu niet meer. Veertien dagen na zijn vertrek was dat allemaal gedaan. Toen zei iedereen: Ge ziet het wel, als Houtekiet er maar niet meer is. Ja, terwijl hij, vrouwenzot, het land afliep omdat hij weer wat anders moest hebben dan de vrouwen van Deps, bleef zij, Lien, met de schande zitten. Want zij had wel geweten dat hij nooit gedeugd heeft, maar nu zijn de tongen losgekomen, wat heeft zij zich toch doodgeschaamd.</p>
<p class="indent1">Houtekiet dacht er niet aan zich te verdedigen. Hij luisterde integendeel met welbehagen. Het was de moeite waard eens te horen wat hij allemaal voor dappers gedaan had, want dat wist hij zelf niet: allen hadden in zijn afwezigheid hun eigen euvelen op hem geladen. Maar het voornaamste was, hij werd opeens kwaad en riep wat ze nu eigenlijk wilde. Ze tatert, tatert, maar wat wil ze, zeg hem dat eens. Trouwen, dat wilde ze, anders niets. Hij zei zonder nadenken dat hij daartoe bereid was. Maar het mocht hem geen cent kosten. Dat was het hem niet waard. Anders met plezier, zei Jan Houtekiet. Lien kon het eerst niet geloven. Dan omhelsde ze hem zoals in hun beste tijd.</p>
<p class="indent">Zo is Jan Houtekiet getrouwd geraakt. Door een onverwachte belofte bij zijn thuiskomst, door een verlangen naar wat hij verlaten had, door een vrees dat hij het in zijn afwezigheid was kwijt geworden.</p>
<p class="indent">Alhoewel het dus Lien geweest is die dit klaargekregen heeft en hij nooit heeft kunnen verdragen dat Apostel er de verdienste van kreeg, heeft men het vooral buiten Deps altijd op de pastoor gestoken. Hoe had Apostel dát toch geflikt? Was mij dat een Apostel! Hij zou de duivel zelf in de kerk hebben getrouwd. Van de anderen wil men nog aannemen dat zij iets of wat in orde waren, maar dat Jan Houtekiet een heiden was en altijd is gebleven, dat wist Apostel toch zo goed als iedereen. Uren in het rond werden grappen verteld over de zonderlinge pastoor, de gek bij gekken. Gek, zei men, was hij misschien niet, maar heel zeker was hij niet katholiek. Men beweerde dat hij geen Latijn kende en dus de mis deed zonder te verstaan wat hij bad. Apostel heeft er zeker het laatste woord niet van verstaan, dat beweren wij niet, maar hoe zou hij in zijn sermoenen zoveel Latijn aangehaald hebben als hij het niet verstond? En hij deed geen sermoen zonder vijf zes Latijnse zinnen. Dat hebben de mensen graag. Niet katholiek? ‘Ge denkt misschien dat ik niet weet wat over mij verteld wordt, ze zeggen dat ik niet katholiek ben.’ De hele kerk schaterde. Hij genoot een lange poos zwijgend van zijn goede zet en liet iedereen rustig uitlachen. ‘Wat is dat?’ riep hij dan en stak het boek der Evangeliën omhoog. ‘Is dat het woord van God of niet? Welnu, al wat hierin staat dat belijd ik, dat probeer ik te doen en ik heb u nooit iets gezegd dat hier niet in staat. Als dat mis was, riep hij plots geweldig, dan zou de bisschop hier zijn goedkeuring niet in gezet hebben en ze staat erin, hier, zie, op de eerste bladzijde. Wij trachten hier op Deps op ons gemak te leven zoals onze brave ouders ons dat van kleins af geleerd hebben. Ze zijn daar goed mee gevaren en het gaat ons ook nog zo slecht niet, we zullen van ’t jaar weer een goede oogst hebben. Goddank. En als ik u hier zo zie zitten, Jan, Fons, Fiktoor, ik kan ze allemaal niet noemen, dan zie ik met plezier dat we niet te klagen hebben. Dank u, lieve Heer! Dank u, lieve Heer, zeg ik en laat de mensen maar zeveren.’</p>
<p class="indent">Zelfs de priesters in de omtrek lachten openbaarlijk met de spotters mee. Omdat ze natuurlijk niet anders konden. Onmogelijk konden zij immers een goede uitleg vinden voor al wat over Apostel verteld werd, dus wierpen ze alles maar op zijn eigenaardigheid. Apostel, lachten ze, heeft een theologie apart, maar hij heeft ook een aparte parochie. De geestelijkheid heeft dikwijls genoeg geprobeerd van Deps iets deftigs te maken en het ging niet. Toen kwam Apostel en binnen de veertien dagen was heel Deps gedoopt en getrouwd. Let er op, hij zal van Houtekiet nog een kerkmeester maken. Och Onze-Lieve-Heer kent zijn Apostels, hij weet dat hij ze moet verslijten zoals ze zijn. Het ergst was volgens de priesters dat Apostel zijn herdersschap soms als bijzaak scheen te beschouwen. Kwam men hem van zijn werk, want hij was altijd aan ’t werk, wegroepen voor een berechting of zo, dan bromde hij. Dan krabde hij achter zijn oor tot zijn grijsgroene baret scheef hing en mopperde waarom dat juist nu weer moest voorvallen, als hij geen tijd had. Dat leek de priesters het allerergste: doen alsof hij boer was en tussendoor wat priester speelde. Maar iets vergaten ze. Apostel bromde, maar hij ging. En vlugger dan vele priesters die wél tijd hebben. Bij het verlaten van de zieke zei hij heel openhartig dat hij onderweg een paternoster zou bidden opdat deze hem niet meer nodig zou hebben, want in deze tijd van ’t jaar heeft een mens veel werk. Maar nooit ofte nimmer is Apostel niet of te laat gekomen en waar hij kwam was het niet om zo maar een kruisje te geven en dan weg. Hij kwam zoals de boeren. Om te helpen. En hij hielp, geestelijk en met zijn handen. Hij stroopte zijn mouwen op en hielp een stervenszieke kraamvrouw zowel als de eenzaam creperende Zevus Kortleven. Klaagde er een dat al de miserie in zijn leven daaraan te wijten was dat hij een slechte vrouw had gehad, dan zei Apostel dat hij zelf immers maar al te goed wist wat men met vrouwen allemaal kan voorhebben. Maar klaagde een vrouw over de man, dan zei hij met dezelfde overtuiging: ‘Zwijg mij van de mannen, er is er geen enkel bij die deugt.’ Maar met dat al was Houtekiet getrouwd en allen die op hem gerekend hadden om de vroomheid te keren gaven deze hoop op. Zij begrepen nog niet dat hij niet gezwicht was voor de vroomheid, maar voor dat onverklaarbare waaruit hij niet losgekomen was met de wereld rond te trekken, een gehechtheid aan een nest en de plaats waar het staat. Maar getrouwd was hij, wel in stilte zoals hij het zelf gewild had en wel door Apostel die misschien niet katholiek was, maar dat veranderde er niets aan. En Apostel had het gratis gedaan. ‘Ik zal het maar gratis doen,’ had hij gezegd, ‘want als ik u een rekening durf sturen, Jan, stuurt gij nog ooit de rekening van uw toren en dan zijn we failliet.’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap72.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap74.html" class="calibreANext"> next page</a>
    
  </div>

</div>

</body>
</html>
