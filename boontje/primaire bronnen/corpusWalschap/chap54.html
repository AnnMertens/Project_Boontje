<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap53.html" class="calibreAPrev">previous page</a>
        

        
          <a href="chap55.html" class="calibreANext"> next page</a>
        
      </div>
    

    
<div class="booksection">
<p class="chap">9</p>
<p class="noindent">Nog is de ontzetting van de zes nieuwelingen niet uitgerimpeld in eindeloze commentaren zoals over de Zandstraat, als de scharensliep in volle dagen razend wordt en zijn zwartkopje achternazit met weer hetzelfde hakmes. Beiden gillen en tieren de kolonie bij elkaar. Op Joep na, die voortwerkt na eens opgekeken te hebben, woont klein en groot alles bij. De benen van de scharensliep zijn centimeters langer dan die van ’t vrouwtje en toch verliest hij veld. Zij vlucht bij Houtekiet binnen. Hij kan ze nu rustig afmaken, want Lien denkt slechts aan haar kinderen, drijft en draagt die buiten, alarmkwakende klokhen, en laat de echtelieden alleen met slechts de tafel tussen beiden. Maar nu hij de kans schoon heeft slaat de razernij van de scharensliep plots onverklaarbaar over naar Houtekiet, die achter de hut, onder een afdak tussen twee stalletjes, het buitenwiel van zijn watermolen aan ’t inzetten is en van dat werk verwijdert hij zich niet voor wat getier. Met de laatste spaak, die nog tegen het muurtje staat, houdt hij zich de furie-met-het-kapmes tweemaal van het lijf. De mannen willen hem grijpen en in bedwang houden, want als hij Houtekiet nog wat tergt...! De woestaard begint dol rond te springen, hij maakt molens met zijn kapmes. O, grijnzen de mannen, als gij liever nog eens bij Jan gaat, ons kan het niet schelen. Hij springt een derde maal naar Houtekiet om hem het hoofd te klieven. Een derde maal wordt hij met de spaak teruggeramd, hij gaat achterover met de benen in de lucht, het volk in de ring giert. Jan is goedgezind vandaag. Jan amuseert zich. Schuimbekkend vliegt de scharensliep recht, Houtekiet zwaait de spaak met grote kracht op manshoogte, het volk huilt en bedekt zich de ogen, maar de slag was alleen op de bijl gemunt die over het volk vliegt. Houtekiet grijpt de aanvaller zoals wij een kind, wringt hem de armen op de rug zodat hij niets meer doen kan en zegt hem kalm dat hij naar huis moet gaan, het is genoeg geweest, nu geen kinderagie meer, verstaan? De scharensliep staat een poos bedremmeld. Dan wandelt hij, tussen het volk dat reeds heengaat omdat de komedie afgelopen is, met moede, loden benen naar zijn bijl, hij raapt ze op. De verkropte woede, de vernedering, de machteloosheid, alles gulpt hem weer naar het hoofd. Hij stoot een schor gehuil uit, loopt een kind omver, het volk krijst: ‘Houtekiet, pas op.’ Houtekiet heeft nog juist de tijd om de zware spaak te grijpen en de razende te vellen, ditmaal om niet meer op te staan, met een doffe slag op het hoofd. Liza meende haar tweede lijk te zien. Houtekiet draagt de scharensliep naar huis en verpleegt hem.</p>
<p class="indent">De scharensliep lag dagenlang in een slaap of bezwijming, waaruit hij met tussenpozen opveerde, om te ijlen dat hij naar huis wilde en hij had nooit een huis gehad: zijn huis waren langs Vlaanderens banen schuren en schelven geweest. Niet toevallig was Houtekiet de eerste die hij herkende, bij het aanreiken van water dat hij gevraagd had: zelfs zijn vrouwtje had niet zo dikwijls en lang bij hem gezeten. Na lang nadenken, herinneren, rondkijken vroeg hij: ‘Woont gij nu bij mijn vrouw?’ ‘Neen,’ zei Houtekiet. Hij zonk weer weg om wakker te worden bij donker. Naast een oliepitje, op dezelfde stoel, zat dezelfde geweldige.</p>
<p class="indent">‘Hoe laat is het?’</p>
<p class="indent">‘Een uur of tien.’</p>
<p class="indent">‘Wat doet gij hier toch?’</p>
<p class="indent">‘Zien of ge erdoor komt.’</p>
<p class="indent">Stilaan bleef hij langer bij kennis, zag de man regelmatig komen, zich bij het bed zetten, hem zwijgend aankijken. Was hij er niet, dan wachtte hij met spreken tot hij er was: met zijn vrouw wisselde hij namelijk geen woord, maar de man, die hem evenzeer gehoond had en daarbij nog neergeslagen, droeg hij vreemd genoeg geen wrok meer toe. Door hem liet hij zich voor het eerst recht zetten, aan zijn arm deed hij de eerste stappen door de hut. Maar toen Houtekiet hem eindelijk zei dat hij nu geheel genezen was en stilaan weer aan het werk moest gaan, antwoordde hij mismoedig: ‘Dat kan ik niet meer.’ Houtekiet vroeg hem waarom hij dat niet meer zou kunnen, geen flauwe complimenten. Hij antwoordde slap en wezenloos: ‘Ik kan het niet meer.’ Volgens zwartkopje was dat geveinsd, hij had immers nooit willen werken, hij wou weer scharensliep spelen, dat was het.</p>
<p class="indent">Houtekiet echter geloofde hem en leerde hem zittend werk: manden vlechten en stoelen biezen, dat vroeg geen kracht. Zolang hij erbij bleef werkte de scharensliep, maar geen minuut langer.</p>
<p class="indent">Hij droomt, klaagde zwartkopje nu, er zit niets meer in, wat kan ik met zo’n vent beginnen. Houtekiet wilde het niet horen. Op zekere dag bracht hij een mand kuikentjes, de dromer moest die grootbrengen zus en zo. De proeve scheen te slagen. De scharensliep zette zich neer bij de piepende gele wolballetjes op stekjes en zag niets anders meer. Houtekiet gaf hem zijn onaf vlechtwerk in de hand; hij kon immers vlechten en bij de diertjes zitten. Verrast glimlachend over zoveel slimheid, begon de scharensliep vol goede wil. Maar hij viel stil, keek voorzichtig rond of niemand het zag en bleef met twee wissen in de hand de kuikentjes gadeslaan.</p>
<p class="indent">Op een zonnige morgen ging hij recht voor zich uit de hei in. Het zwartkopje, dat hem altijd verder zag gaan, schoot hem achterna. Hij moest een poos nadenken eer hij zeggen kon waar hij naartoe ging, ginder, naar dat grote huis, om, om, om, Baert heeft mij een jonge hond beloofd. Het trage antwoord bevreemdde haar niet, want sinds zijn ziekte fronste hij altijd nadenkend de wenkbrauwen als hem iets gevraagd was, alsof hij niet dadelijk de zin begreep. Zij liet hem dus verder gaan. Dat deed hij tot waar men hem ’s anderendaags langs de weg vond, nog slapend. Hij wist goed wie hij was en waar hij vandaan kwam, maar vond het gemakkelijker te zeggen: ik weet het niet meer. Men vroeg uit welke richting hij dan kwam, hij wees met opzet de verkeerde. Die kant uit werd navraag gedaan, maar zonder ijver, want in het godshuis dat hem opgenomen had kon men hem gebruiken om aardappelen te schillen en de gang te vegen. Hij had het er goed, men keek hem niet op de vingers, hij kon lusteloos zitten waar hij zat. Nu en dan ging hij nog wel eens moedeloos de baan op, recht voor zich uit, maar toen men eenmaal de gewoonte van hem kende, lette men erop en moest hem niet ver halen. Onnadenkend, alsof het vanzelf sprak, nam Houtekiet het zwartkopje mee naar huis. Tot juist het ogenblik waarop het binnentrad was Liens leven op Deps geweest: de geliefde man dienen onverdeeld en zijn kroost bemoederen. Haar schoot was mild en regelmatig in zijn vruchtbaarheid als aarde en seizoenen. Jaren onafzienbaar hadde dit zo kunnen duren zonder geschiedenis. Wel nu en dan wat geweeklaag over zijn welgezindheden buitenshuis, maar dat hoorde hij niet eens, dat besprak hij niet met zijn vrouw, die heeft daar zonderlinge gedachten over, die denkt dat hij is zoals zij. En dan de grote woorden die zij daarvoor bezigt, schoon genoeg, maar dat is ook alles. Overigens, na wat geschrei en gefleem wist Lien zich tot nu toe telkens licht te troosten met haar onbetwistbare uitverkorenheid. Voor haar had hij alles begonnen en gebouwd. In het huis, op het erf, bracht hij nooit een andere. Hier had hij haar alleen lief en echt lief.</p>
<p class="indent">En nu brengt hij er een binnen, nu wordt zij hier onttroond. Plots komt zij woest in verzet, handtastelijk, te nijdiger daar zij machteloos is tegen hem en geen ander verweer heeft.</p>
<p class="indent">Als hij ’t geweld bedwongen heeft, lachend om wat zij zich inbeeldt, niet eens bewust van haar ernst, spreekt ze even van eruit trekken, maar durft het niet eens herhalen, zo zeker meent ze dan alles te verliezen: nog nooit is hij voor iets geweken. Intussen zalft het kleintje haar de smaad ietwat met een wezenhuisdienstbaarheid waarlijk zonder grenzen. Slaafsen zijn er die men omver mag lopen, dat zwartje echter zal dan als een loper blijven liggen tot de laatste over haar heen is. Spoedig werden zelfs de drie mannen van over de Zandstraat tevreden over haar. Wij weten niet of zij ’t in ’t wezenhuis geleerd had en geen vrouw op Deps is kieskeurig, maar zo manziek als dat zwartkopje, neen!</p>
<p class="indent">Nochtans waren Boske, Otter en Tecleyn, na de scharensliep te hebben zien neerstuiken, met hun vrouwen naar huis gekeerd, kouwelijk en heimelijk afsprekend dat ze ervandoor gingen, hoe eer hoe liever. Maar thuis dan ongelijk moeten bekennen deed het hen nog maar weer een dag uitstellen en zo leerden ze als eerste eigenaardigheid van Deps kennen, dat Houtekiet er u de kop inslaat en daarna met liefde verpleegt. Dat onbegrijpelijke volgden ze spiedend en gespannen. Zonder het zelf te bemerken vermengden ze zich aldus met de anderen, die ze in elk geval links hadden willen laten liggen, eerst en vooral met Liza, het Depser nieuwsblad. Gloedvol spreekt zij over Houtekiet, al verteert ook haar nijd jegens het zwartkopje dat plotseling haar tweede rang bedreigt en het huis betrok waarop zij al zo lang loert.</p>
<p class="indent">Om zich de nieuwe toestand duidelijk te maken, namelijk te weten of Houtekiet op de indringster hetzelfde alleenrecht doet gelden als op haar, nodigt zij Boske, de joviaalste van de drie, op een avond uit. Deze laat zich geen tweemaal zeggen dat naast het zwartje nog plaats is. ‘Breng in ’t vervolg uw vrouw mee,’ zegt Liza, als zij gezien heeft dat Houtekiet hem in vrede laat vrijen, maar Boske weet wel beter, hij brengt zelfs zijn gezellen niet mee. Otter is de eerste die hem herhaaldelijk op hetzelfde uur ziet wegritsen en zich zo langs de weg stelt dat men hem zien kan en niet zien, al naar men verkiest. We weten wat Boske verkiest. Zacht en nonchalant fluitend kijkt hij de andere kant uit, gooit zelfs, om de schijnheiligheid kracht te geven, met zijn muts naar een vleermuis, al vliegen er evenveel aan Otters kant. Otter sluipt hem na en Liza, die zin heeft voor zulke humor, weet het zwartje tussen hem en Boske te krijgen, om de twee heimelijken deze ontmoeting te gunnen en het zwartje het gevoel dat zij voor Houtekiet lucht is. In ’t vervolg brengen Boske en Otter nu ook Tecleyn mee; ze zullen zich dan later niet moeten spiegelen aan zijn deugd, die ook gewillig te klein is.</p>
<p class="indent">Niets koelers dan Depser maan, en toch smelt in een ommezien de schaamte van over de Zandstraat, die sinds zoveel eeuwen eeuwige sneeuw is. Opgetogen bezweren de drie vrienden elkaar toch goed op te passen voor thuis, altijd samen weg te gaan om geen achterdocht te wekken en steeds eensgezind te verklaren dat ze een kaartje gaan leggen. ‘Ja, lacht Boske, en we hebben altijd troef.’</p>
<p class="indent">Deze drie zonder gezellin veranderen voor een tijd het karakter van de avonden. De vrijersparen vormen zich veel meer naar het toeval, zoals later nog gebeurd is, wanneer nieuwelingen ongezien aanslopen. Zoals ebbe na vloed echter, hervormde zich geleidelijk een rustige bestendigheid, in de losbandigheid een natuurlijke tucht.</p>
<p class="indent">Deps is om deze avonden nog altijd vreselijk berucht ver in de omtrek. Sinds vele jaren behoren zij tot het verleden. Niemand bij ons strijdt het feit af, maar allen verzekeren met klem dat de praatjes altijd fel overdreven. ‘Er gebeurde toen niet meer dan nu en overal.’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap53.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap55.html" class="calibreANext"> next page</a>
    
  </div>

</div>

</body>
</html>
