<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap58.html" class="calibreAPrev">previous page</a>
        

        
          <a href="chap60.html" class="calibreANext"> next page</a>
        
      </div>
    

    
<div class="booksection">
<p class="chap">14</p>
<p class="noindent">Armzalige wijsheid die de jonge graaf aan zijn gravinnetje verkoopt, het gaat juist niet beter als d’Hurlemonts kinderen niet meer het slechte voorbeeld van de vader zien. Dat heeft hen integendeel afgeschrikt en braver gemaakt dan ze waren. Ze vergezelden hem bijvoorbeeld nooit naar de stad om hem geen voorwendsel voor zijn uitstap in de hand te spelen. Nu hebben de groten elk haar uitgangsdag. Hij kreeg haar haast nooit in de gelagzaal om zijn vrienden die eer te bewijzen en een enkel glaasje mee te drinken. Nu zijn zij daar niet meer uit weg te slaan en op een glaasje komt het niet aan. Wie zal haar dat verwijten? Mama toch zeker niet, want die hebben zij gauw de mond gestopt: ‘Wat was uw beroep dan, mama, voor u met papa trouwde?’ Iphigénie is de enige die haar durft voorhouden dat zij vroeger geen omgang wilden met de ordinaire lieden die welkom waren bij papa, maar er nu veel gemeenzamer mee zijn dan zijzelf, die in den beginne alleen waardin moest spelen. Het argument is niet sterk. Zij antwoorden dat zij toch een zekere afstand weten te bewaren, terwijl anderen er zeer, zeer intiem mee zijn. Die is raak. Maar Iphigénie laat haar liefde niet beledigen. Heftig gaat het er toe bij de d’Hurlemonts die tot nu toe zo stil en ingetogen geweest zijn als de vader uitbundig. Ismèle, Cymèle en ook al een kleinere, maken nog meer vertoon van haar vrolijke losheid met de gasten, om Iphigénie te prikkelen. En dan is er nog een spanning, niet aan te wijzen maar in alles voelbaar, tussen mama en Iphigénie. Eens is ze uitgebarsten. Mama verweet de stiefdochter haar schande, de stiefdochter mama haar verleden, kras, in bijzijn van haar eigen kinderen. Die moeten het gelukkiglijk niet begrepen hebben. Ze koeken rond hun moeder. Wat Iphigénie hun ook zegt of vraagt, ze antwoorden niet, ze doen het niet. De vader, die het gezin ogenschijnlijk uiteenrukte met zijn verschillende sympathieën en de voortdurende ergernis, hij bleek het te hoop gedreven te hebben in een gezamenlijk verzet. Nu hij verdwenen is valt het uiteen en volgt een beetje zijn voorbeeld na. Nard Baert wil er om dit alles zoveel te gauwer wegkomen. Maar een huis met proefkwekerij en magazijn wordt niet op een dag gebouwd en intussen gaat hij zijn teleurstelling anders zien. Eerst ziet hij dat de schuimende minzaamheid der meisjes Iphigénie niet aantast. Indien zij zo verdorven ware als hij in Kempische ontsteltenis gedacht heeft, zou zij nu toch haar gangen gaan. En zij blijft stugst op haar stuk. Daarna stelt hij vast dat zij precies dezelfde zorgzame zakelijke waardin blijft als tevoren. In zijn verbeelding was die eigenschap van haar onbestaande geworden, terwijl hij verdwaasd altijd voor zich uit herhaald had dat zij dus een slet was. Weer gaat hij behagen vinden in haar zakelijke behendigheid. Hij zelf kent geen drift. Hij heeft er geen tijd voor. Iemand die werkelijk zaken doet zoals het hoort, kan zich volgens hem met die complimenten niet bezighouden. Het zit onbewust in hem vast dat een zo zakelijke Iphigénie geen slet kan zijn. Daarbij, waar is de man, waar de verkering?</p>
<p class="indent">Neen, het moet in een overrompeling gebeurd zijn. Nu, op slot van zaken heeft hij liever een overrompelde, die manieren en bekwaamheid heeft, Frans kan spreken en schrijven, vooral oppassend is, dan een zuivere domme, lompe, luie. En nog iets anders, veel meer! Moet hij die overrompeling zelfs niet zegenen, daar zij hem een kans geeft die hij tevoren haast niet had? In zijn dorp zou hij de schande en de spot misschien niet kunnen trotseren, maar wie zal op Deps de eerste steen werpen en wie zeggen dat hij niet de vader is? Misschien komen de heren van het gerecht er nog eens voor terug en stellen een nieuw onderzoek in, maar zijn alibi was immers in orde, laat ze maar komen. En zie, het kan namelijk ook wel verbeelding zijn, maar hij meent toch dat Iphigénie niet meer zo effen voor hem is.</p>
<p class="indent">Daarin vergist hij zich niet. Ismène en Cymèle brutaliseren hem een beetje, omdat hij haar overdreven minzaamheid voor de nettere gasten veroordeelt. Dat merken zij aan heel zijn houding en waarom zou hij anders tegenover haar telkens weer met zijn princiep uitpakken, een van zijn vele, dat men om goede zaken te doen correct moet zijn, maar niet te vriendelijk. Correctheid wekt vertrouwen, lieve smoeltjes wekken argwaan, enz. enz., hij orakelt maar voort. Juist om haar zuster te laten voelen dat voor haar klant klant is en hem te vergoeden voor de krenking, vermeerdert Iphigénie voor hem alleen haar hartelijkheid. Hij vat hoop en moed.</p>
<p class="indent">Eens zijn zij alleen. Zijn kar staat geladen en opgetuigd, de honden blaffen om erop los te gaan. Zij staat voor het venster met de rug naar hem en zegt dat hij nog een half uurtje zal moeten wachten, want het begint juist te regenen. Hij komt achter haar staan en legt beide handen op haar schouders, bij wijze van proefneming, zo zacht als hij dat met zijn elektrische handen kan. Zonder bruuske onwil maakt ze plaats, opdat hij naast haar zou komen. Maar ze doet het zo natuurlijk en vriendelijk dat hij denkt: ze heeft het niet begrepen. Duidelijk beproeft hij haar dan met geld. Met geld is een proef zijns inziens ook afdoende, te meer daar zij zo goed als hij de waarde van metalen kent. Op zekere avond, laat, betaalt hij zijn rekening van de week. De kas waaruit zij moet teruggeven is reeds boven. Hij verspert haar de weg naar de trap en stelt haar voor effen rekening te maken met een kusje, één, één toe, één! Ondanks alles vreest hij inwendig het kusje te krijgen, want het zal een duur zijn, maar zij giechelt slechts even, verklaart kalm dat zaken zaken zijn en haalt het geld.</p>
<p class="indent">Dat antwoord geeft hem de moed zijn brief te herlezen. Dat zaken zaken zijn kan immers ook betekenen: ik wil wel over kusjes met u praten, maar niet in verband met rekeningen. De brief zit tussen papieren die in de binnenzak van een reizend koopman veel te lijden hebben: hij haalt hem boven met afgescheurde randen en herschrijft hem zoals hij daar ligt, bestemd zoals hij was voor een maagd. Bij de eerste lezing vraagt ze zich af of hij dan nog altijd niet gezien zou hebben wat iedereen ziet ten ogen uit. Hij is een eigenaardig man, misschien is haar schande er in zijn ogen geen, maar dan zou hij dat zeggen, hij loopt zo met zijn opvattingen te koop. En in deze zaken is hij toch op en top een boer, hij verdraagt van haar zusters niet eens wat gemeenzaamheid met de klanten. Zelfs indien hij over haar schande heenstapt, dat doet men toch niet zo, dat zegt men toch duidelijk, daar zijn toch woorden voor. Inwendig antwoordt zij ja op zijn aanzoek. Met haar kind thuisblijven is niet meer mogelijk, nu ieder er zijn gang gaat en zijn woord doet sinds papa weg is. En beters dan hij zal zich immers niet meer aanbieden. Zij heeft begrip van zaken en weet dat de zijne gezond is. De zusters mogen grinniken, zij zal met hem verder komen dan zij beiden, die fladderen rond gepoetste heertjes. Omdat hij zo’n ontzag heeft voor haar penvaardigheid en haar kalligrafie zo bewondert, wil zij haar ja met zoete vrouwenfiorituren op een brief schrijven, zoals hij uitdrukkelijk vraagt. Maar hoe kan zij dat? Kan zij hem schrijven: Ik neem aan, maar het is wel verstaan dat ik zwanger ben? Of: Alvorens u een definitief antwoord te geven zou ik gaarne van u vernemen of gij wel gezien hebt dat ik zwanger ben en wat gij daarover denkt. Want hij moest zo eens niets gemerkt hebben, zijn naïefheid is enorm.</p>
<p class="indent">Daarbij ontdekt zij bij de derde lezing dat hij haar ‘belle et pure’ vindt, woord waarover zij heengelezen heeft doordat de brief zo onpersoonlijk hoogdravend is.</p>
<p class="indent">Hij, die slechts marktfrans kent, er niet zou durven aan denken hebben een komma te wijzigen, heeft het woord ‘pure’ met overtuiging neergeschreven, zonder over de betekenis te mediteren. Zulke brieven immers, hoe meer woorden, des te ontroerender.</p>
<p class="indent">Nu kan zij helemaal niet meer schrijven. In haar eerste ontwerp bleef de zwangerschap nog ietwat onderverstaan, maar hij heeft haar zuiverheid uitdrukkelijk bevestigd, ze zelf negeren valt al te zwaar.</p>
<p class="indent">Een zaak, groot of klein, sluit Nard Baert in een ommezien af, maar de dingen des huwelijks! Hij ontloopt haar, uit vrees voor een gesprek over weder en hoenders, terwijl de brief onbeantwoord tussen hen is. Rap moet hij daarvoor lopen, schichtig, zelfs zonderling doen: bruusk een gesprek afbreken als zij nadert. Voorwenden dat hij daar nog iets te doen heeft, vroeg gaan slapen en de rekening vragen aan haar zusters, die hij anders ontwijkt. Zij zeggen dat rekeningen maken haar werk niet is. ‘Ik weet het,’ zegt hij, ‘vraagt dan juffrouw Iphigénie ze klaar te maken tegen vanmiddag.’ En Iphigénie wil hem juist naderen en spreken, want een brief schrijven vreest zij erger dan hij een gesprek.</p>
<p class="indent">Elke middag zoeft hij met zijn lege hondekar de stalling in, alsof de stukken uit de muur gaan vliegen en de wielen losgeslagen in ’t rond bollen, maar honden mislopen niet en stoppen ogenblikkelijk: nooit gebeurt er iets. Daar in de stalling, waar Houtekiet hazen vilt, moet zij hem eindelijk staan opwachten om over zijn brief te spreken, liever hem te vragen of haar toestand hem dan niet afschrikt. Zij vraagt hem dat zonder de ogen neer te slaan, trots, kalm, zakelijk. Hij zegt neen. En indien zij hem zou willen zeggen welke schurk haar zo bedrogen heeft, dan zou hij... Zij glimlacht ernstig dat zij niet bedrogen werd, zij heeft haar kind gewild en haar geheim moet hij haar laten. Dit is nu iets dat anderen zou doen rechtsomkeer maken, een Nard Baert imponeert haar zelfzekere beslistheid. ‘Ik laat het u,’ zegt hij, alsof hij de mindere is bij dit beding. Eén wie het geheim te zwaar viel liet er het leven bij, en o geliefde Jan Houtekiet, zij verraadt u geen tweede maal. Onmiddellijk na zijn eerste kus zegt Nard Baert: ‘Morgen beginnen ze te bouwen.’ Hij schiet in zorgen om dat waar te maken en zij blijft in de stalling staan. Hier kwam Jan Houtekiet en zal nu niet meer komen. Weet de zakenman die haar slechts een korte kus gaf, niet wat hij moet vervangen? Zij gaat op het hoopje voeder zitten dat er altijd onveranderlijk gereedligt en denkt met bitterheid dat dit nu geoorloofde liefde is en met Houtekiet was het zonde. Het is of zij zich eerst vandaag heeft vergooid met dat kusje. Zolang zij de wilde moordenaar niet zag, bestreed zij met haar geweten de gloed die hij gewekt had, zodra hij verscheen was al dat strijden nutteloos zoals de zanddijkjes der kinderen tegen de opkomende zee: zij gaf zich zonder angst of zelfverwijt. Zij was het zand, hij de zee. Stormwind is iets woedends, hij valt aan en maakt stuk. De zee valt niet aan, het zand weerstaat haar niet. Zij overspoelt groots, het zand is willoos onderworpen. Nu eens blijft het gerimpeld achter, dan glad gestreken, dan glooiend, dan uitgehold, al naar de zee wil, zonder reden of dwang. Zo is haar liefde. Dorstig land smacht naar regen, vochtig land naar zon. Het zand aan de zee treurt niet als zij terugtrekt, hunkert niet tot zij weerkeert. Want de zee keert weder door de noodzakelijkheid van haar natuur. Zo komt Houtekiet. Hij kiest zijn uur zelfstandig en veranderlijk zoals de zee dat van haar tij, zonder afspraak. Nooit heeft zij ingezien dat die liefde zo schoon was. Het kusje van Baert en zijn ‘morgen beginnen ze te bouwen’ legden haar geweten tegen Houtekiet stil. Bitter bedenkt zij dat zij dit huwelijk moet verwerpen, maar welhoe, de zonde deed zij en het goede zou zij niet doen. Daar stond een paard dat van haar zondige liefde veel wist. Zij ging het strelen en er fluisterend bij giechelen en gekscheren. Dat kusje, vriend, dat mocht niet, maar al het andere van vroeger wel, geen slechte gedachten alsjeblieft, wat kent gij daarvan? Zij vroeg de raad van het paard, wie het het liefste had: Jan of Nard.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap58.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap60.html" class="calibreANext"> next page</a>
    
  </div>

</div>

</body>
</html>
