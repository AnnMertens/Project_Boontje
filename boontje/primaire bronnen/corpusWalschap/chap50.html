<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap49.html" class="calibreAPrev">previous page</a>
        

        
          <a href="chap51.html" class="calibreANext"> next page</a>
        
      </div>
    

    
<div class="booksection">
<p class="chap">5</p>
<p class="noindent">De jonge graaf wist natuurlijk al lang dat Houtekiet op Deps zat en elk huis op zijn beurt een of ander gerief miste, maar hij liet hem liever door een knecht ontbieden, want de boswachter had hem te veel gruwelijks verteld over de man, natuurlijk met de heimelijke bedoeling zijn schot voor te bereiden. Want een boswachter blijft wel ongestraft, maar dat wil niet zeggen dat de graaf houdt van neerschieten. Daarom had de boswachter altijd verteld: ‘Wie Houtekiet ontmoet, heeft maar één kans, dat is de eerste te kunnen schieten, anders legt hij u zelf neer. Hij is geen mens, meneer de graaf, hij is een wild beest.’</p>
<p class="indent">Omzichtig, altijd maar in ’t rond loerend, trok de knecht door Deps. Houtekiet spitte voort, liet de man zijn boodschap herhalen en zei boe noch ba. Meneer de graaf zond hem opnieuw uit. Na de tweede vruchteloze boodschap op een briefje, dat Houtekiet gelukkig niet kon lezen, want er stond ‘bevel’ op en niemand die van ons bloed is duldt bevelen, kon de rentmeester niet meer gestuurd worden, dat vergrootte het affront. Daarom reed de jonge graaf er zelf te paard op af, onder zijn rijmantel gewapend.</p>
<p class="indent">Houtekiet keek hem aan. Bij de vraag van wie hij de toelating had hier te wonen keek hij hem nog aan, want hij was een man die geen toelatingen vroeg. Bij de vraag waar de boswachter was, keek hij nog onverstoorbaar, want van de boswachter wist hij niets. Op het bevel te vertrekken antwoordde Houtekiet eindelijk iets: dat hij bleef. ‘Dat zullen we zien,’ zei de jonge graaf. ‘Ja,’ zei Houtekiet. Zijn rust maakte de jonge heer zo bang dat hij nog alleen dacht aan wegkomen. En aan het vinden van een goede boswachter, het enige middel. Want gendarmen en gerecht dienen maar om boerkes bang te maken. Zij pakken ook wel schurken op, maar eenmaal weer vrij, weten schurken zich te wreken. En hebben zij een bende dan brandt uw kasteel nog vóór zij vrij zijn. Tenslotte is er echter niet eens een boswachter gekomen. De graaf deed de vijf drijvers, boerenjongens die het wild opjoegen als hij jaagde, om de beurt hun ronde doen en ook dat werd mettertijd overbodig. De stropers, die wisten dat ze gevaar liepen op Houtekiet te botsen, waagden zich tenslotte niet meer in het donker en een nijdas benoemen, met de onuitgesproken hoop, dat hij vroeg of laat Houtekiet een kwade slag zou toebrengen, had zijn voor en tegen. Het tegen was dat Houtekiet de eer van de kwade slag aan zich kon nemen, zoals de boswachter misschien wel had ondervonden.</p>
<p class="indent">Met Liza ging het nog betrekkelijk goed, dat wil zeggen nu te zot dan te bot, tot zij het niet meer had kunnen uithouden, over de plank was gegaan en het kind gezien had, gezoogd door Lien, Houtekiet erbij toekijkend, een en al tevredenheid. Dit maakt haar ziek. Al wat zij gebluft heeft te kunnen krijgen is de drieste waarheid van Lien niet waard. Leo, Simon, knechten, al wie haar nu nog te na komt, speels of driftig, verlaat haar bespot, met geschramd hart. Of met herinnering aan een lust, waarvan de top bruusk is weggescheerd zodat zij zich belachelijk voelen. Mannenlust weeft steeds dezelfde illusie, keert steeds terug tot het gerede dier, dat uit wanhoop veil is en gewillig. Maar het eindigde op de duur toch met haar te schuwen. Toen zij dat doel bereikt had, schrikte het haar af. Nu begon zij zelf Leo achterna te lopen, maar Leo nam weerwraak en bespotte haar.</p>
<p class="indent">Wie haar vinden wilde, maar niemand zocht haar meer, moest slechts naar de hooizolder gaan. Daar had zij door een glazen dakpan de hut ter ere van Lien van dag tot dag zien groeien, nu zag zij het bedricht erfje errond, het kleurige foortje van dag tot dag zich uitbreiden en vergroten. Eens zei Mandus, Busschops beaamde het, dat Houtekiet schoner vruchten zou winnen dan waar ook aan deze kant van het water. Een ander maal had hij van een zijner autoriteiten, de tafelknecht van het kasteel, vernomen dat het geluk van jonge huwelijken in de ontginning van Deps ligt. Met die woorden ontstak hij onbewust een nieuwe vurigheid in haar: tegen Lien op een eigen woonst schoner, groter, beter bouwen; ook een man hebben die dit alles te harer ere schept; er wonen dicht bij Houtekiet en de zijne worden, vroeg of laat, om het even hoe, geen prijs is te hoog, geen lijk schrikt haar af.</p>
<p class="indent">De domste hoeveknecht van uren in ’t rond vindt zij daar eindelijk toe bereid, een waterhoofd van reeds vijfendertig, die achtentwintig jaar geleden in Dobbelaeres schuur achtergelaten werd door vreemde passanten en niets anders wist dan dat hij Joep Joppe heette, Joep, een komieke naam bij ons, maar als het kind het zelf zei, waarom het zo niet genoemd. Nooit heeft zelfs een halve kreupele hem een blik gegund. Hij meent de koningin zelf te krijgen als de felle volle Liza hem aan de arm naar Deps brengt, waar hij moet bouwen en spitten en dan is zij de zijne. Deerniswekkend kijkt hij bij haar vraag naar zijn spaarduiten; hij ontving nooit een duit loon. Zij rekent dus uit welke som hij moet eisen voor de verlopen tien jaren en hoeveel hij vanaf morgen dagelijks moet verdienen. De stakker gehoorzaamt haar blind en dat verrukt haar. Indien zij hem zei bij zijn thuiskomst meester en meesteres het hoofd in te slaan, hij zou het doen: heerlijke zekerheid voor een vrouw. Joep gaat recht naar huis, wordt op de dorpel weer bang, maar Liza’s sommen noemt hij toch met bibberende stoutheid. De boerin slaat grauw uit, gebiedt hem te bekennen wie hem zot gepraat heeft, verbiedt hem nog het erf te verlaten, tenzij voor de zondagsmis, en schreit. Als deze vrouw schreit is het om geld. Joep heeft van zijn zevende jaar af in de botermolen gelopen, zodat zij de hond kon versjacheren die het vóór hem deed. Toen hij elf jaar was heeft ze Petrus Boven, de schaper, kunnen dwingen alleen voor kost en kleren te blijven, anders werd hij vervangen door Joep. Toch schreit ze ontroostbaar om de ondankbaarheid van een vreemdeling, zegt ze, een wildvreemde vondeling, die ze als haar eigen kind heeft opgevoed ter liefde Gods.</p>
<p class="indent">Maar Benooi en Door, haar twee eigen zonen, hitsen Joeps doffe opstandigheid aan. Zij krijgen immers nooit een zondagscent, zij mogen niet verkeren voor hun dertigste en dat verantwoordt moeder allemaal met de voorbeeldigheid van Joep. Zij hitsen en stoken mee. Als uit het metselwerk van moeder deze éne steen loskomt, komen zij zelf ook nog vrij. Als zij hem onder tafel aanstampen, herhaalt Joep volgens afspraak tegen het gejeremieer in van de moeder en de snibbigheid van de dochter, die reeds dezelfde streken heeft: ‘En ik trouw toch.’ Een echte revolutie tegen de latmagere heerseres, de boer telt namelijk niet mee, hij gehoorzaamt zoals de anderen. Maar als zij gaat beseffen dat zij het niet halen kan, krijgt deze ja-knikker een bedsermoen van belang over zijn zwijgen en over de christelijke plichten van de vader, die niet vervuld zijn met zelf braaf te zijn en na de maaltijd nog in zichzelf het gebed voor het huisgezin te bidden. Neen, de christelijke vader moet ook een vuist hebben.</p>
<p class="indent">Met zijn vuist slaat dus de christenvader reeds de volgende middag na het tweede ‘en ik trouw toch’ op tafel. Hij breekt los met de mateloosheid van alle zwakken en jaagt de vreemde luis de deur uit. Schreiend beschermt de boerin haar Joep om hem zo terug te winnen, nieuwe noodtaktiek. Ondanks alles, krijst ze hoog, blijft hij haar kind. Als hij zelfs in haar armen geen beterschap wil beloven, is het niet alleen omdat hij de appetijtelijker armen van Liza verkiest, maar ook uit angst voor Benooi en Door, want hij zou mij wat gekregen hebben.</p>
<p class="indent">Joep werd de tweede pionier. Hij kwam op Deps, had niets te verliezen, alles te winnen: Liza. Toen hij begon te graven waar ze gezegd had, verscheen Houtekiet die het hem verbood. Want het kwam in hem niet op dat hier ooit een dorp kon ontstaan en ware het in hem opgekomen, hij zou er misschien niemand geduld hebben: hij wilde juist niet gebonden zijn binnen een gemeenschap. Joep wou stomweg voortwerken, maar Houtekiet greep hem bij de kraag en bracht hem waar het mocht.</p>
<p class="indent">Joep werkte daar zo hard en onverpoosd, maakte een blote plek zo groot dat de oude graaf vroeg wat het volk ginder op Deps toch deed en hij gaf zijn zoon de verrekijker, waarmee hij eeuwig aan ’t zelfde venster zijn bezittingen zat te bewaken en met een half oog het patience-spel van zijn vrouw uit de hoogte te controleren. Zoals Mandus Liza had geïnspireerd, inspireerde hij onbewust zijn zoon, de jonge meester: een proeve van ontginning, papa, die niets kost en de waarde van de grond kan vertiendubbelen. Zelf verbaasd over zijn uitleg, hem aangewaaid hij wist niet hoe, besefte de jonge graaf eerst vijf minuten later welk een excuus hij gevonden had voor zijn zwakheid jegens Houtekiet. Hij kon onze eerste Depsers rustig laten betijen. De oude gravin keek bezorgd op en vroeg of de werklieden op dat ongezonde Deps niet ziek werden. Zij had heel haar leven aan werken van liefdadigheid gedaan.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap49.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap51.html" class="calibreANext"> next page</a>
    
  </div>

</div>

</body>
</html>
