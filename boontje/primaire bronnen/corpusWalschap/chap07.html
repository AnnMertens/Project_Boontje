<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap06.html" class="calibreAPrev">previous page</a>
        

        
          <a href="chap08.html" class="calibreANext"> next page</a>
        
      </div>
    

    
<div class="booksection">
<p class="chap">6</p>
<p class="noindent">De vader sprak evenmin van zijn diepste wens: André het notariaat te zien overnemen. Hij had gezien dat daar toch nooit iets kon van komen. De slag die hem voorlopig geveld had, om weldra definitief werk te verrichten, had hem meteen wijs gemaakt. Hij moest maar sterven zoals zijn vader Jan Baptist in ditzelfde huis vergaan was, nutteloos, de laatste. De d’Hertenfeldts hadden het Schrans maar niet moeten prijsgeven, hem met zijn geweldig notariaat was het lot beschoren dat hij en zijn broers vader hadden bezorgd. Op hem die rijk was, had Jan Baptist neergeblikt met het verholen misprijzen dat hij nu had voor zijn onbenullige zoon, voor het ‘manneke’.</p>
<p class="indent">Het manneke kocht kiekens, eenden en kalkoenen, het liet wat kiekenkoten timmeren in de hof en wat draad spannen, terwijl het zijn notariaat met idiote onverschilligheid liet vervallen. Notaris was moe, een blaas die wind lost. Meer was hij dus niet geweest.</p>
<p class="indent">Slag na slag werd hem toegebracht door de dokter. Ge wilt mij uithongeren, doktoor. De panharingen van tien centiemen, die vroeger te min waren om in het rijke huis op tafel te verschijnen, waren nu veel te hoge luxe: in de keuken hing een briefke met een uithongeringsregime, speciaal bestudeerd om precies de noodzakelijke voedingsstoffen toe te dienen, maar dan ook niets meer. In een klein porseleinen bordje op een zilveren schotel werd hem een appelsientje, dan een ei met een sneetje brood, dan een paar papierdunne schelletjes gerookt vlees gebracht, voortdurend een niets, nooit iets. Hij bezag het nog niet. Zet het maar neer. Hij had een manier om vol verachting maar één oog open te doen, eens scheel naar het bordje te lonken en dan met gesloten ogen, in den blinde, het ‘voedsel’ te grijpen. De zoon zag hem wegsmelten onder de deken en hoopte dat hij nooit meer mocht opstaan.</p>
<p class="indent">Zijn hart was te bitter voor enig natuurlijk gevoel. De oude zuster die papa verpleegde, zag dat hij met dezelfde kalmte het goede nieuws aanvaardde en het slechte. Spoedig was zij ervan overtuigd dat hij het ver gebracht had in de deugd en toen hij dat bemerkte vond hij er een boos genoegen in haar te misleiden: schijnbaar achteloos een paternoster uit de zak halen, de kerkboeken van mama op de schouw leggen alsof ze voortdurend in gebruik waren en haar door de meid de vijftig devote uitgaven laten bezorgen die voor papa ‘algemene uitgaven’ waren. Niet dat hij aan zulke faam hield, hij zocht alleen maar het genoegen van het bedrog.</p>
<p class="indent">Er werkte eens een loodgietersgast in hun huis, die aan de meid gezegd had dat hij socialist was; dat leek haar het lelijkste en allerergste. Hij had het nonneke op de trap gezien en gevraagd of die nu bij meneer moest slapen, zo’n lelijke tang, ik zou ze voor niets nog niet willen. Onmiddellijk wenst André dat ze jong zou zijn en dat de gast haar zou verleiden. De tweede meid was de jongste van acht kinderen, haar vader had een grote schoenmakerij, eigenlijk een schoenfabriekske. Hij had zijn twee jongens laten studeren, de jongste was in het groot seminarie. Nu had die man, achtenvijftig jaar, voorbeeldig, eerzaam en welstellend, opeens een passie gekregen voor een dorpshoerke van eenentwintig. Hij had zijn twee kinderen die nog thuis waren, de deur uitgejaagd om met de hoer te hokken en van armoe en schaamte was zijn jongste dochter hier meid geworden. Dat vertelt de zuster hem en misschien zal het arme kind in haar klooster treden. Nog terwijl zij spreekt wenst hij: dat nooit. Hij grijnst inwendig de arme zot toe: nu hebt ge ’t goed hé! Zo boosaardig geniet hij van alle menselijk verdriet dat hem in de krant alleen de rampen en ongevallen interesseren. ‘Het ongelukkig slachtoffer moet een diepbedroefde weduwe met acht kinderen nalaten’ en om zijn geluk dan volledig te maken moet de diepbedroefde weduwe ook nog in ‘gezegende toestand verkeren’. Dan grinnikt hij.</p>
<p class="indent">Zo heeft hij nog andere specialiteiten: het heimelijk kwaad van voorbeeldige katholieke mensen, ergens een sukkelaar van een priester die er met een meisje vandoor gaat of een zedenfeit in een kostschool. Daarvoor koopt hij politieke sensatiekranten en heeft wel de moed niet om ze aan de zuster of de meiden te geven, maar in een park of een laan laat hij ze op een bank liggen, met het rood aangetekend artikel naar boven gevouwen. Wandelt dan voort en komt stillekes op zijn stappen terug om te zien of hij succes gehad heeft. De mensen kunnen hem niet slecht genoeg zijn. Als hij de kwade kranteberichten, de brandstichtingen, de moorden, treinrampen, auto-ongevallen, inbraken, vergiftigingen bij elkaar telt, is het elke dag veel, maar hem veel te weinig. Indien hij dierf zou hij meisjes verleiden, vrouwlieden bespioneren, cinemazalen in brand steken als ze vol volk zitten, priesters in de val lokken, de eer van politieke leiders schenden, maar al wat hij durft is in publieke toiletten wat schunnigheden schrijven met drukletters en toen eens de kat op zijn schoot was ingeslapen, stak hij haar bliksemsnel de brandende sigaret in de neus. De ogenblikken van bezinning worden van langsom schaarser. In zijn jeugd heeft de hel hem voortdurend beangstigd en inwendig weerhouden, maar misschien heeft hij niet genoeg fantasie om zich levendig de gruwelen voor te stellen, die men hem daarover heeft verteld. Als kleine jongen heeft hij zich ook stomp gedubd op de eeuwigheid, nog iets dat hem ineenduwde in een verbitterde machteloosheid, maar ook daarop kan hij zijn gedachten niet meer vestigen.</p>
<p class="indent">Het overige ongeloof krijgt hij van madame Dutoy.</p>
<p class="indent">Het eentje van kolonel Dutoy was met de jaren over zijn jeugdziektetjes heengegroeid en een kerel als een boom geworden. Als kinderen waren hij en André, even zwak, bleek en schuchter, goede maatjes geweest, maar de fysieke voorsprong die de andere genomen had, had de vriendschap vervaagd. Madame Dutoy was zo gehecht gebleven aan de huurvilla in De Panne, waar ze voor allerlei kinkhoesten en koortsen genezing had gezocht, dat ze ook met haar hoogstudent nog de vakanties daar ging doorbrengen. Daar aan het strand, dat hem zo dikwijls genezen had, werd hij ziek, een eenvoudig appendicitis. De operatie geschiedde in Brussel en toen de hoogstudent weer mocht opstaan, was de vakantie om. Hem zo vers uit bed naar de cursus sturen vond madame te hardvochtig; men zou nog maar eens een maand naar zee gaan. Tijdens een roeipartijtje, waar mama erg op tegen was, herbegonnen de pijnen, vreselijker dan ooit, alsof de toegegroeide naden weer met geweld openscheurden. Ziek om te sterven en huilend werd hij terug naar Brussel gevoerd, waar hij nog drie dagen leefde en soms onverklaarbaar naar André vroeg. Tweemaal liet de moeder dat jeugdvriendje per taxi bij het ziekbed halen en de stervende wist niet hoe achter een bedeesde glimlach en een teems van sproeten, twee wensen met elkander streden: een wens dat hij huilend kreveren mocht en een zwakkere wens voor zijn genezing.</p>
<p class="indent">Maar opeens gebeurt iets eigenaardigs met hem: een stervende heeft hem nodig gehad, iemand bemint hem niet als vader of moeder, maar om zijn eigen waarde. Hij is dankbaar en heftige vrees grijpt hem aan dat deze enige vriend zal sterven. Hij vergeet zijn vader die door het huis naar zijn graf drentelt. Het is of hij weer mens tussen mensen zal worden en leven als zij. Lucien mag niet sterven. Hij windt zich van langsom meer op, vergeet zijn hoenders en in een vlaag van angst zelfs zijn schuchterheid en hij grijpt naar de telefoon. Een trage stem antwoordt de grootvader te zijn van zijn vriend en hem helaas te moeten meedelen dat Lucien deze namiddag om vijf uur overleden is. Hij legt zonder meer de hoorn neer, geen belangstelling, geen deelneming, niets en hij fluistert verbitterd dat de jongen natuurlijk moest sterven. Het was immers genoeg dat het zijn vriend was en dat hij zijn vurig behoud wenste om hem met zekerheid en spoed te doen kreveren. En daarmee is die geschiedenis uit de voeten. Hij laat er geen traan om, treurt niet, zinkt alleen maar wat dieper weg in zijn duisterheid.</p>
<p class="indent">Een moeder is daar zo gauw niet overheen.</p>
<p class="indent">Men draagt het lijk de deur uit en het staat haar zo klaar voor ogen hoe lediger dan ledig haar huis nu is, dat zij zelf ook maar de straat op gaat en de uitvaartmis van haar Lucien is nog niet aan het absolve, als zij bij André binnenkomt, zich naast hem zet, zijn hand inpalmt en op eendere zeurtoon steeds maar begint te herhalen dat hij zijn vriend geweest is, dat God zo iets niet mocht toelaten, dat zij na Lucien nog een kind gewild heeft, dat zij niet schuldig is dat zij Lucien nog een nieuwe warme borstrok heeft laten aandoen. Met wegdromende ogen zegt zij voor zichzelve: je ne pense tout de même pas que Lucien aura froid.</p>
<p class="indent">Ja, dit is verdriet, maar hem doet dat allemaal niets; hij heeft niets dan zijn stompzinnige glimlach met een bovenste lip die wat tandvlees laat zien.</p>
<p class="indent">Dat duurt zo een maand. Als zij zelf niet komt belt zij hem op en hij gaat naar haar toe. Haar alleenspraken worden van langsom abstracter, zij denkt na over God. Nu eens is godsdienst nodig omdat men dan de geliefden toch niet helemaal verliest, maar de volgende dag verlangt zij absoluut niet de God te zien die koelbloedig een moeder zo doet lijden. Dan weer vraagt zij zich af of het wel allemaal waar is, of zij Lucien nog wel zal terugzien. Met grote voldoening toont zij hem de gepeperde rekening van de begrafenis en zegt dat Lucien zou tevreden zijn, zie maar eens wat zij voor hem nog gedaan heeft. Haar laatste standpunt is dat zij niet wil getroost worden en daarom heeft zij aan alle relaties verzaakt. Alleen André behoudt zij, juist omdat hij nooit getroost heeft, haar nooit iets gezegd. Gij begrijpt wat het lijden ener moeder is. Neen, zij wil niet getroost worden. Waarom zou ze? Men heeft haar Lucien ontstolen en denkt men nu soms dat zij er iets wil voor in de plaats hebben? Neen, Lucien of niets. Het wordt nu maar weer zoals vroeger. En dan vergeet zij Lucien opeens om urenlang te vertellen hoe het vroeger was, hoe zij gelovig geweest is tot na haar eerste communie, maar daarna niet meer gebeden heeft. En toen is Lucien gekomen en zij vergeet het nooit meer, hij lag daar zo kleintjes en ziekskes en tegen alle dokters en de spot van haar man in, begon zij te bidden, novenen te houden, missen te laten doen. Hielp het, dan zei ze hem: ziet ge ’t nu? En hielp het niet, dan zweeg ze, liet hem op zijn beurt ‘ziet ge ’t nu?’ zeggen, en dacht: nu kan ik bewijzen dat ik vertrouwen heb en daarvoor zal ik de volgende keer beloond worden. Maar nu denkt zij voortdurend aan het argument van haar man, qu’est-ce que vous en pensez, cher ami? Als het niet lukt, heeft haar man gezegd, zijn de fleskes van de doktoor niet goed en moet er een andere specialist komen, maar als het wel lukt en het kind wordt beter, dan heeft uw noveen het gedaan. Hij fronst de wenkbrauwen alsof hij nadenkt op een apologetische weerlegging en dadelijk wordt zij bezorgd om hem. Hij mag zijn geest niet te zeer vermoeien: zij weet al te goed hoe ongezond het is daarover na te denken. Weet gij wel dat zij nu al veertien dagen met een aanhoudende doffe hoofdpijn loopt, dus voozichtig. En trouwens, zij heeft nu toch geen novenen meer nodig. Als haar gebed Lucien niet in ’t leven kon houden is het voor haar in alle geval niet veel waard.</p>
<p class="indent">Een laatste opflakkering van haar geest werpt haar op het spiritisme. De kolonel vraagt André te trachten haar wat af te leiden; hij is de enige die nog vat op haar heeft. Ziet hij niet hoe ze vermagert, ze heeft nog geen uur geslapen.</p>
<p class="indent">Maar dit is er wel een manneke naar om haar te beïnvloeden; hij is zelf beïnvloed en heeft zonder veel nadenken, zo maar uit verbittering en dwarsheid, haar verbijsterd ongeloof overgenomen. Hij verzet zich dan ook niet als ze hem vraagt tegenover haar aan een licht theetafeltje te gaan zitten. Hij legt zijn handen zoals zij het hem voordoet, sluit de ogen zoals zij het hem beveelt. Haar voet begint zenuwachtig te kloppen en men kan lachen of schreien als zij met gesloten ogen en gefronste wenkbrauwen hartstochtelijk en vervoerd spreekt: Est-ce toi, est-ce toi, mon fils Lucien? Hij echter lacht noch schreit. Hij kijkt slechts verschrikt de kolonel aan, die op haar geklop naar boven gekomen is en ziet dat zijn vrouw meer invloed heeft op de jongeman dan deze op haar.</p>
<p class="indent">Dan zal ik er mij zelf eens mee bemoeien. Dat was verstandiger. Hij vroeg een ziekteverlof en ging met zijn vrouw op reis. Ook het lijden van moeders geneest, maar de ziekste van de twee, de notariszoon, genas niet.</p>
<p class="indent">Hij kreeg als aandenken de dure passersdoos die Lucien als aspirant-ingenieur na zijn retorica gekregen had, maar bewaarde zorgvuldiger de impulsieve goddeloosheid der moeder, die uit zijn leven verdwijnt, behalve met een jaarlijkse brief op de sterfdag van Lucien. Zijn hart was even gekwetst als het hare, zijn geest even ongeschikt voor kritiek. Hij bezag zijn vader die al vijftien kilo vermagerd was en dacht bitter: wat al moeite om vijftien kilo minder vuil in de doodskist. Meer schiet immers van hem toch niet over, de hemel bestaat niet, de verrijzenis is flauwe zever.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap06.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap08.html" class="calibreANext"> next page</a>
    
  </div>

</div>

</body>
</html>
