<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap23.html" class="calibreAPrev">previous page</a>
        

        
          <a href="chap25.html" class="calibreANext"> next page</a>
        
      </div>
    

    
<div class="booksection">
<p class="chap">4</p>
<p class="noindent">Maar het onrecht is overal, waarom ook niet op de Walhoeve. De boer heeft die tweede vrouw niet getrouwd voor die huifzetel en dat sutsige kind. Zij zit daar zo al jaren. Voor haar heeft hij zich de vijandschap van zes grote kinderen op de hals gehaald en draaglijk was het, zolang zij, veel jonger dan hij, vurig door het huis liep en overal was tot de laatste dag, tot haar hooggewelfde schoot hem het kind schonk. Een tweede leven voor hem, hij sprak van akker bij te kopen. Sindsdien was zij nooit meer goed geweest en las hij leedvermaak in de ogen van de vijf oudsten: nu heeft onze oude bok wat hij verdient, een kramakkelijk wijf. Hij knort en snauwt over het erf, maar meer in zichzelf dan tegen de anderen, want zijn kinderen staan hem vinnig te woord en het dienstvolk merkt dat en heeft geen ontzag meer. Alleen tegen vrouw en kind laat hij zich gaan. Hij zal binnenkomen en het poppebedje van het kind met de pop en al onder de bank schoppen, omdat het hem zogezegd in de weg staat. Zijn vrouw mag hem in de weg staan en van pijn doorbuigen met een mond alsof zij citroen drinkt, dat ziet hij niet. Het kind weent om zijn geschopte pop niet. Het lacht ook niet gauw; het leeft in een doffe gelijkmoedigheid. Thijs niet, Thijs raapt pop en bedje bij mekaar en zegt streng dat de boer wat beter uit zijn ogen moet zien. Het is natuurlijk de boerin die hem teken doet te zwijgen, maar als zij alleen zijn zegt hij dat de boer hem niets aanstaat. Ik geloof, zegt Thijs, dat ge mistrouwd zijt en kijkt haar bezorgd aan, hoe hij dat zal in orde brengen. Zij glimlacht vriendelijk en praat ernstig met hem door. Dat zij mistrouwd is gelooft zij niet. Maar zij is ziek en ziek zijn is altijd mis. Zeker op een hoeve. Neen, zegt Thijs, geloof wat ik u zeg: ge zijt mistrouwd. En heeft zij dan niet bijtijds gezien dat hij een grote dikke vetbol onder zijn klak heeft, wel een noot dik. Jawel, lacht zij. En die dikke adamsappel? Ook, lacht zij. Dan versta ik u niet, zegt Thijs, ge weet toch dat alle heimelijke deugnieten dat hebben. Zij gaat in de zetel slap zitten lachen, pakt zich in de lenden, alsof de schokskes haar pijn doen. Maar Thijs vindt dat absoluut niet belachelijk. Hij zou nooit iemand aanraden te trouwen met iemand die een vetbol op het voorhoofd en zulke adamsappel heeft. Hij voelt dat hij hier een beetje te laat gekomen is. Het ongeluk is gebeurd.</p>
<p class="indent">Eens vraagt hij de kleine of zij thuis veel slagen krijgt. Zij antwoordt ja, veel. Van wie dan? Van vader. Waarom? Dat weet zij niet, om van alles. Hij wil dan weten of zij thuis een triestig leven heeft of zij er niet zou willen weggaan, maar die vraag is haar te ingewikkeld, hij kan er geen antwoord op krijgen. Wat zij wil weet zij zelf niet, met haar gebeurt wat gebeuren moet.</p>
<p class="indent">Terwijl hij eens met de boerin en Let aan tafel zat, zoals gewoonlijk, ging de haard haast uit, zo gezellig hadden zij het. Onverwachts trad de boer binnen en maakte lawaai dat de dienstbaren het hoorden, voor en achter het huis. Of het nu nog te veel van haar gevraagd was, nu en dan naar het vuur te kijken. Neen, ze zet er zich begot met haar gat naar toe om het zeker niet te zien. Waarom blijft ze dan maar niet voorgoed in haar bed liggen als ze te lui geworden is om haar ogen open te trekken.</p>
<p class="indent">Het is mijn schuld, zegt Thijs, maar vindt geen gehoor: de opgehoopte bitterheid moet zich kunnen ontlasten. Twee tranen biggelen aan de wimpers van de zieke vrouw. Zwijgen heeft zij al geleerd, verdriet verleert zich niet. Het gemoed van Thijs scheurt. Het is mijn schuld, roept hij en gij, hebt gij dan geen hart in uw lijf, wat kan de boerin eraan doen, waarom plaagt gij dat mens, ge moest u schamen. Ja, dat wordt weer een hele geschiedenis met Thijs. Buiten staan drie, vier meiden te luisteren en elkaar toe te pinken omdat die kleine van Glorieus het de oude dapper inwrijft. In het portaal luisteren de twee oudste jongens ook al. Een eigenaardig manneke! De boerin zelf is tegen Thijs, beveelt hem naar huis te gaan en zij zullen Coletteke voortaan door een ander laten vergezellen. De boer grijpt Thijs vast om hem aan de deur te zetten en slechts op het allerlaatste ogenblik wordt Thijs door de twee oudste zonen gered. Voor hen moet de jongen blijven. Na de school helpt hij moeder, zij kan hem niet missen. Het zijn de lawaaimakers, zeggen zij, de grommelpotten, het zijn de dwarskoppen, die zij kunnen missen op de Walhoeve.</p>
<p class="indent">Zo, en weten zij nog wie hier de baas is op de Walhoeve?</p>
<p class="indent">Dat kan hun niets schelen, maar die kribbebijterij zijn zij beu.</p>
<p class="indent">Zo is het nu overal met Thijs, nu hebben ze hem ook hier leren kennen. Hij zit verslagen voor het vuur en achter hem zwijgt de zieke vrouw. De klok in haar smalle hoge kast tikt traag en tragisch. Nu en dan verrok haar ketting, dan is het alsof zij humeurig mort. Ik vraag u vergiffenis, spreekt Thijs, geknield voor het vuur, tot de zwijgende achter hem. Zij antwoordt dat het goed is, maar dat hij nu naar huis moet gaan. Hij gaat, het is donker. Hij heeft pijn, die het goede wil doen en telkens het kwade zich tegen hem ziet keren. Hij is eenzaam met een hart dat zich moet wegschenken en niet begrepen wordt. Maar zie, midden in zijn mistroostigheid, doet hij de grote uitvinding van de stoel op wielen voor de boerin die niet meer van hem weten wil. Hij veert op, vergeet en begint in gedachten zachtjes te fluiten. Dat heeft hij van vader toch. De volgende dag haalt hij in de Walhoeve, zonder een woord te spreken, het rolmetertje van zijn moeder uit de zak, meet de afstand der poten van de wijmen huifstoel en inlichtingen verstrekt Thijs niet, laat hem maar doen. Het grijpt de boerin aan terwijl hij met het metertje op zijn knieën rond haar kruipt: hij heeft iets van de trouwe hond. Gisteren geschopt, zelfs door háár miskend, vandaag alles weer genereus vergeten, is hij alweer aan ’t zorgen. Hij kan zo onverstoorbaar gewichtig doen. Kom eens hier, Thijs, kom eens bij mij.</p>
<p class="indent">Gisteren heeft hij groot ongelijk gehad en niet goed gehandeld. De boer is baas; als hij al eens krikkel is moet hij dat zelf weten, hij heeft dat recht. En het misstaat ook voor een kleine jongen zich stout aan te stellen tegen een man op jaren.</p>
<p class="indent">Ik ken mijn gebrek, zegt Thijs deemoedig.</p>
<p class="indent">Zij legt een arm om hem, haar handen beven een beetje. Van de innigheid waaraan zij, vrouw, behoefte heeft, begrijpt hij niets. Hij laat zich stijf gedoen, houdt zelfs het hoofd wat afgewend, want van flauwiteiten houdt hij niet. Hij spreekt haar mannelijk toe, zich maar geen verdriet te maken. Want dat is ook slecht voor haar gezondheid, denk daaraan. Plots omhelst zij hem en schreit. En zegt dat hij een goede jongen is. Dat moet hij blijven, maar hij moet ook leren zwijgen en op zijn tanden bijten, zien en toch niet zien, anders zal hij nog veel afzien in het leven. En hij moet altijd naar de hoeve blijven komen. Zolang zij nog leeft. En een goede beschermer zijn voor Coletteke, het is zo’n arm dutske...</p>
<p class="indent">Er vaart een schok door Thijs. Afgesproken. Zijn tanden kraken, hij zou ijzer kunnen breken.</p>
<p class="indent">Ge zijt nu al groot en begrijpt al iets, zegt ze.</p>
<p class="indent">Hij nijpt haar vingeren hard opeen.</p>
<p class="indent">Veertien dagen later komt hij met zijn uitvinding aangereden, een grote wijmen huifzetel op vier velowielen.</p>
<p class="indent">In de rug is een handvat aangebracht om het gevaarte te besturen. De hele hoeve loopt ervoor te hoop, behalve de boer. Ze staan er allemaal rond en Thijs is gelukkig. Ze spreken niet uit wat ze denken: dat het ding wat laat komt en veel te stevig gemaakt is voor zoveel tijd als het nog dienen kan. Want tot voor kort kon ze zich nog betrekkelijk goed verplaatsen met het biezen stoeltje. Nu kan ze al niet veel anders meer dan zitten en hoe lang zal ze dat nog kunnen?</p>
<p class="indent">Het ding zou mooier kunnen zijn, maar het is stevig smidswerk met sterke assen onder de zit en zorgzaam omvlochten bandijzer, waarop de hele zetel overal onwrikbaar vast zit. Ze vragen Thijs of hij dat zelf uitgevonden heeft. Grootmoedig zijn verdiensten verdelend antwoordt hij dat zij dat thuis met drieën gedaan hebben, vader, Pol en hij. Hij straalt als de boerin zich in de troon werkt. Zeg nu maar waar ge naar toe wilt. Zij kijkt hem dankbaar aan, vol innigheid: naar de kerk. In jaren is zij daar niet meer geweest, haar eerste bezoek moet voor God zijn. Het is ruim een half uur ver, maar gelukkig is de straat vandaag niet te modderig en Thijs rijdt met haar weg. Hij steekt de linkerhand in de broekzak om allen op de hoeve te tonen dat het kinderwerk is de zetel te sturen. Hij rijdt met haar tot voor de communiebank. Zij begint te wenen met de handen voor het gezicht. Er tjilpt een mus in de kerk. Thijs zit geduldig op een kerkstoel. Zij wordt niet moe. Als zij lang gebeden en geschreid heeft zou zij nog de kruisweg willen doen. Of het niet te veel gevraagd is, of hij nog tijd heeft. Let op hem niet, boerin, ge hebt het maar te zeggen. Hij rijdt haar door de zijbeuken en houdt stil voor de veertien staties. Het duurt eindeloos, maar hem nooit te lang, hij is gelukkig. Als zij zich aan het lijden van Christus versterkt heeft, haalt zij al haar geld uit de zak, niet veel, want de boer geeft haar bijna niets. Zij verdeelt het voor de verschillende offerblokken, wat meer voor Sint Antonius en wat minder voor Sinte Catharina. En dan wil zij nog weer eens vóór de communiebank zitten, maar er moest toch eens een einde aan komen: de koster komt de kerk sluiten. Door het donker rijdt hij naar huis en als zij terug aan de poort van de Walhoeve zijn, moet Thijs stilhouden en bij haar komen.</p>
<p class="indent">Hoeveel kost dat allemaal wel, Thijs?</p>
<p class="indent">Ja, dat is nu de kwestie. Thijs was die avond fluitend thuisgekomen: de boerin moest een zetel op wieltjes hebben. Met de houten wieltjes die hij nog had willen uitzagen, hadden vader en Pol gelachen en toen hij vier oude velowielen gehaald had, met angst hoe hij die betaald zou krijgen, hadden ze hem daamee naar de smid gestuurd, anders kon het niet gaan. De smid wijzen hoe het worden moest kon Thijs wel, maar niet betalen. En dan hadden vader en Pol lang en met ijver aan het ding gevlochten. Zo iets hadden zij nog nooit gemaakt, zij wilden laten zien wat zij konden en op de kosten kwam het immers voor de Walhoeve niet aan. Toen hij er thuis mee wegreed, had Dina gezegd: als ze vragen hoeveel het is, zeg maar dat we ’t zelf niet weten, omdat we de rekening van de smid en de velomaker nog niet hebben. Nu vraagt de boerin hoeveel het ding kost en zelfs moeders antwoord kan Thijs niet geven. Zij heeft immers niets besteld, het is een cadeau van hem en hij zal haar toch zeker zijn geschenk niet laten betalen. Daarover spreken we niet, zegt Thijs.</p>
<p class="indent">Jawel, daarover spreken we wel. Maar hij moet binnen de prijs niet zeggen. Dat gaat niemand aan. Terwijl zij snel bedenkt, hoe lang zij magere centjes zal moeten sparen om de som bij elkaar te krijgen en dus niet aandringt om de prijs nu al te kennen, is het in Thijs al een uitgemaakte zaak dat hij hopeloos in het nauw zit. Zij zegt dat zij nu en dan al wat zal afbetalen. Hoe hij ook opwerpt dat zij niets besteld heeft en dus niets moet betalen, zij wil wel begrijpen dat hij haar een plezier wilde doen en daar is ze hem dankbaar voor zolang ze nog te leven heeft, maar bij hem thuis kan men toch niet voor niets werken en ze moeten toch zelf de smid betalen.</p>
<p class="indent">Zolang zij nog te leven heeft rijdt hij haar elke dag naar de kerk. In huis kan zij zichzelf verplaatsen met een stok, zo gemakkelijk rollen de wielen. Er is geen trapje naar de slaapkamer, zij kan tot aan het bed rijden en soms duwt een meid haar tot in de stallen. Zij kan nog over alles meepraten en een waakzaam oog is kostbaar op een grote hoeve. En voor het donker kan zij dan nog naar de kerk.</p>
<p class="indent">De Heer verlengt daarom haar dagen niet; hij sterkt haar ziel, niet het lichaam. Op zekere morgen kan zij al niet meer uit het bed en de oudste dochter neemt in de grote keuken haar plaats in, die zij jaren geleden node heeft afgestaan. Thijs zit na de school aan haar bed, ernstig en bezorgd, Let rijdt in de kamer rond met zijn zetel waarin zij haar pop te bed heeft gelegd. De pop krijgt meer aandacht dan de moeder. Als Thijs hardop bedenkt dat de zetel wel zou kunnen veranderd worden, de wielen verder uiteen gezet en daarop een ligstoel, glimlacht zij dat het de moeite niet meer is. Ligstoelen houden haar niet meer bezig, haar ogen volgen met doffe angst het kind dat in zijn spel verslonden rond het bed rijdt, uren lang. Het heeft geen begrip voor wat het gaat verliezen. Soms kermt de vrouw, alhoewel zij geen pijn heeft, maar het is alleen Thijs die als gestoken opspringt. Het meisje kijkt haar even verbaasd aan en zet dan kalm haar wandeling voort. Sinds drie jaar zit zij in dezelfde klas en het verwonderlijkste is voor de zusters nog dat zij zover geraakt is.</p>
<p class="indent">De moeder kan met niemand in huis over haar bezorgdheid om het kind spreken. Met haar man heeft zij er zelfs geen gelegenheid voor en de anderen maken zich boos. Ge doet precies, zeggen zij, alsof we niet goed zijn voor het kind en dan zwijgt zij. Zulke kribbigheid zal hen niet zachter stemmen tegenover het dutske, dat in zijn eigen wazige wereldje leeft, zonder vreugde of droefheid en voor niemand attent. Zij klampte zich vast aan de jongen met zijn trouwe hondeogen, die op zijn stoel zit zoals vader thuis tegen de muur met de kop tussen de knieën en de voeten op de zit, kalm en vroegwijs praat zolang zij de ogen open heeft en zwijgt als zij ze sluit. Zij doet hem een doosje uit een lade nemen, en dat moet hij van harentwege aan zijn moeder geven. En nu moet zij hem nog iets vragen. Moest ons Heer haar roepen wil hij dan nog naar de hoeve blijven komen zoals hij dat altijd gedaan heeft, tenminste zolang hij nog naar school gaat en thuis niet moet werken. Maar ook dan, ook als hij zijn werk heeft, wil hij dan toch nu en dan nog eens komen en zien hoe het met Coletteke gaat. Zij bedoelt niet dat men hier niet goed voor haar is, maar toch zou het een gerustheid zijn. Als zij maar kan denken: het kind is wel alleen, maar Thijs is er nog. En er is iets dat Thijs zegt: nu vraagt zij het voor de laatste maal. Gerust moet zij sterven. Hij doet het meisje bij het bed komen. Of zij hoort wat moeder daar zegt. Ja. Boerin, zegt Thijs en geeft haar de linkerhand en steekt de rechter met twee opstaande vingers omhoog, ik zweer het. Als hij nu seffens dat doosje aan zijn moeder geeft, moet hij erbij zeggen dat het van de boerin komt, die altijd jaloers op haar geweest is omdat zij zulk een jongen heeft. Zoiets moet men zieke vrouwen laten zeggen, Thijs vertrekt geen spier. Zijn deel geluk is haar vertrouwen en zijn eed.</p>
<p class="indent">In het doosje liggen een grote, ronde, massieve borstspeld en twee lange gouden oorsieraden. Thijs wordt er eerst achterdochtig voor aangekeken. Er is verslagenheid, het doosje wordt op de schouw gezet, niemand die nog spreekt. Het duurt wel een uur en opeens grijpt Dina de jongen bij de schouders. Zij kan haar asem niet meer krijgen, zegt ze, het kruipt tegen haar op, zie in mijn ogen, hebt ge ze gestolen? De goede ogen van Thijs liegen niet en daarbij legt hij vandaag zijn tweede eed af. Moeder, hij mag hier doodvallen als hij ze niet gekregen heeft en hij zal het nu maar zeggen: zeg erbij, zei ze, dat de boerin altijd jaloers op moeder is geweest omdat zij zulk een jongen heeft. Do Glorieus grinnikt. Hij zou Thijs evengoed langzaam een lang mes dwars door het lijf kunnen steken, het zou niet minder pijn doen. En wild van die pijn steekt Thijs twee vingers op: ik zweer het. Goed, ze zullen dan maar niet meer spreken over die zetel en morgen zal zij de boerin gaan bedanken. Haar angst wordt vreugde en ’s avonds laat verschijnt zij onder de lamp met haar beste kleren, de broche en de oorbellen. Het doet Do schielijk iets. Willen we eens dansen?</p>
<p class="indent">Maar ’s anderendaags luiden de klokken al vroeg voor de boerin van de Walhoeve. Wie haar iets te vragen heeft, waarheen moet hij gaan?</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap23.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap25.html" class="calibreANext"> next page</a>
    
  </div>

</div>

</body>
</html>
