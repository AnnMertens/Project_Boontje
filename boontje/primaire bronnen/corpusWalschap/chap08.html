<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap07.html" class="calibreAPrev">previous page</a>
        

        
          <a href="chap09.html" class="calibreANext"> next page</a>
        
      </div>
    

    
<div class="booksection">
<p class="chap">7</p>
<p class="noindent">Tweemaal werd notaris d’Hertenfeldt nog verwittigd, de tweede keer met linkerlamheid en daarna werd hij geveld. Voor hem geen tranen en geen spiritisme: zijn zoon begroef en vergat hem, stelde met genoegen vast dat hij zijn eigen fortuin en dat van mama meer dan verdubbeld had en zei aan de oude bureelchef van papa, dat hij in het geboortedorp van zijn vader een landgoed wilde kopen, geheten de Koevoet en eigendom van de graaf Van Inghe de Corthout.</p>
<p class="indent">De graaf Van Inghe de Corthout had alle reden om te verkopen. Eigenlijk was het voor hem maar een jachthuis geweest dat hij sinds twintig jaar niet meer nodig had, want hij was tweeentachtig. Sindsdien had het nog dienst gedaan voor zijn zoon priester, een Monseigneur van derde rang, die daar in geur van heiligheid gestorven was van de tering.</p>
<p class="indent">Zijn kinderen hadden van toen af het landgoed gemeden, uit vrees voor de microben, hij zelf had er geen kopers voor gevonden en zodra het bureel van notaris d’Hertenfeldt hem nu liet weten dat het een liefhebber had, mits hij het aan een schappelijk prijske wilde van de hand doen, was hij de inschikkelijkheid zelf. Daarbij aan notaris d’Hertenfeldt had hij verplichtingen gehad. Zo keerde het overschotje van de grote d’Hertenfeldts weer tot de goede grond van Brabant terug. Het was voor het dorp alsof het groot verleden zijn dwaling had ingezien en zich bekeerd. Want de Van den Heuvels konden het Schrans en de bijbehoorten met eer en kracht bezitten en beheren, er zijn veel boerengeslachten in Brabant maar geen tweede d’Hertenfeldt. Sedert het vertrek van Jan Baptist had het dorp zijn waarde verloren. De knoeiertjes hadden zich veilig gevoeld, de verontrechten onbeschermd en de boeren die een stuk van de hectaren der d’Hertenfeldts gepacht hadden of gekocht, hadden dat deel met meer zorg bedricht. Alsof Jan Baptist nog wel eens kon terugkomen, de armen kruisen en hen aankijken: laat gij mijn akker onderkomen? En ondertussen was het gezag overgegaan op pastoor Claerebout, een held van een herder, maar die soms bravigheid voor recht liet gelden. Wee degenen die een zondagmis oversloegen en naar zo iets hadden d’Hertenfeldts nooit gekeken.</p>
<p class="indent">Maar nu kwam d’Hertenfeldt dan terug. Hij had een voor een al de stielmannen nodig: metsers voor een muurke en koterij, schrijnwerkers voor nieuwe ramen en poortjes, grendels, sloten, ververs om de hele boel van binnen en van buiten twee lagen verf te geven, dagloners om de walgracht en het binnenvijverke te kuisen; en Seppen de stoeltjeszetter bracht zijn meisje en zijn jongens mee, al wat er groot genoeg was om een hark en een rijf vast te houden, want nondedomme ge vindt geen wegen meer van ’t hondsgras en de peerdstand, wat is mij dat hier allemaal.</p>
<p class="indent">En toen alles klaar was kwamen de wagens, grote, uit Brussel. Zware oude meubelen in eik en mahonie. Wat een huis de notaris moest gehad hebben, zagen ze toen al de vertrekken van het kasteelke vol stonden en ze nog een halve wagen op de zolder moesten stoppen. De dragers wensten maar de overschot, die naar de zolder ging, onder hen vieren te mogen verdelen. En de kisten met zilver dan!</p>
<p class="indent">En toen het allemaal binnenstond kwam hij, de grote d’Hertenfeldt. Gans alleen kwam hij van de statie een kwartier ver naar de Koevoet gewandeld, een kop kleiner dan de kleinste d’Hertenfeldt waaraan het volk gedenken had en in de rug een handgreep smaller. En een kolossaal dikke kop in een bolhoed die nog op zijn oren viel, waarschijnlijk in de fabriek speciaal voor hem zo groot gemaakt. Als hij tussen de huizen kwam, begon hij al te glimlachen: zijn dikke bovenlip ging op over twee scheve voortanden en bultig tandvlees. Het miserabelste was dat hij voor iedereen zijn bolhoed afnam, een kale kop liet zien en alleman aankeek alsof hij vreesde iemand te ontstemmen. Heremijntijd door deze straat hebben meer dan een eeuw lang d’Hertenfeldts gestapt als door een woestijn, niet verwaand, maar bewust van wat zij waren. Wie Jan Baptist d’Hertenfeldt moest passeren, groette hem op tien stappen en dan werd door Jan Baptist zijn naam uitgesproken: Jef, Louis, Soo. Meer niet. Een korte, zakelijke vaststelling. Ik Jan Baptist d’Hertenfeldt heb vastgesteld dat gij mij gegroet hebt en bij deze noem ik mijnerzijds uw naam. Jef, Louis, Soo. Men kon Jan Baptist op straat aanspreken als men het durfde of met hem meegaan. Hij maakte geen verschil tussen boer, burger of werkman, burgemeester of pastoor, maar dan moest men zien ergens een plaats rond hem te vinden en zijn stap over te nemen. Men mocht hem rechts of links laten gaan, om het even, nooit had iemand het gevoel dat Jan Baptist niet op de ereplaats ging.</p>
<p class="indent">En nu ging deze nieuwe d’Hertenfeldt door de oude straat, met de hand aan zijn bolhoed, onveilig, angstig zijn gezicht naar hier en daar kerend, alsof hij hier morgen een valies vol dooskes hard geworden schoenblink moest zien kwijt te geraken van deur tot deur. Toen hij eindelijk zwetend de hoek omsloeg, riep Seppen de stoeltjeszetter naar het open venster van de kleermaker of ze het heerken hadden zien gaan en André d’Hertenfeldt had zijn dorpsnaam eer hij de vijf trappen van het kasteelke bestegen had: het Heerken.</p>
<p class="indent">Het Heerken gaf de meiden in de gang ieder twintig frank en maakte haar zelf zijn wensen over, eer zij hem hadden kunnen toewensen dat hij hier een lang en gelukkig leven mocht hebben. De oudste giechelde boven haar brede boezem dat alles klaar was voor de toekomstige mevrouw en wat een park, iets voor veertien kinderen, mijnheer. O ’t is hier toch zo schoon, wat een verschil tegen in de stad. Had mijnheer de notaris zaliger toch maar het goed gedacht gehad van naar hier te komen.</p>
<p class="indent">Hij ging naar boven. Voor het open venster van zijn slaapkamer lagen de hectaren der d’Hertenfeldts. Het koren stond geschoofd. Hooggeladen wagens reden traag en schokkend over de akker. De opstekers en de laders poosden even en keken naar zijn venster. Van zo verre zagen zij het verschil niet tussen hem en Jan Baptist en het was goed dat weer een d’Hertenfeldt naar hun werk stond te kijken. Maar hij zag hen niet. Hij zag enkel het Schrans. En juffrouw Ursule was niet te zien.</p>
<p class="indent">Daarom ging hij ’s anderendaags naar haar toe, in een vlaag van overmoed die hem zelf verbaasde. De boer deed een fles ophalen om te drinken op een goed gebuurschap en omdat het Heerken uit verlegenheid, telkens het gesprek stilviel, zijn ekster in het oog had die in de kamer rondliep, presenteerde hij hem die ekster. Hij zei als een merkwaardigheid dat ze Anna kon zeggen. Zijn zoon Thuur ondervond spoedig dat ze veel meer kon. Een ding moest de boer er nochtans bijvoegen: een ekster is een aangename vogel maar vuil, dat zeg ik u. Een ekster doet niets dan schijten! Zijn twee dochters weten niet waar wegkruipen van schaamte, maar hij vraagt zich af hoe een boerenbuitenmens dat in godsnaam anders kan zeggen van een ekster. In de algemene verslagenheid stelt Octavie een dronk voor en als het Heerken aantikt met Ursule, raken hun bevende vingers elkander. Hij hoort niet meer wat de boer zegt.</p>
<p class="indent">Het bloed, zegt de boer, dat heeft ook zijn grond. Het peerd kent zijn stal, de hond zijn meester, een duif komt terug van de andere kant van de wereld. Zij hebben een peerd, onze vos, geboortig van Zellik. Het staat nu zeven jaar in hun stal, maar als zijn zoon Thuur ermee langs de kanten van Zellik komt en het staat op zijn gewone baan, dan steekt het zijn kop op, het riekt zijn stal. Moest ge het los leizeel geven, het zou recht naar zijn oude huis lopen. Zelfs iets dat wast kent zijn grond. Hoger Brabant in hebt ge veel grote boomgaards. Denkt ge dat ge die appelaars zo maar kunt verplaatsen in zandgrond bijvoorbeeld? En zo is het ook met de mens. De mens kent ook zijn grond en zijn bloed wil daarheen: de grond trekt. De Van den Heuvels komen van hoger Brabant in. Ik heb het hier zo goed als ik het ginder gehad heb en een mens haakt vast waar zijn huishouden is, maar ik kan geen jaarmarkt en geen feest in mijn dorp laten passeren en als ik in het dorp kom, ik moet onze hoeve nog zien, dan gaat er iets in mij open, dan zeg ik: ja, ik ben van hier. En ’t is daarom dat ik altijd gezegd heb: als Thuur getrouwd is ga ik terug naar ginder, ik wil daar sterven. Het had hem daareven al verbaasd dat Ursule zo buitensporig geërgerd deed alsof ze nooit geweten had dat eksters veel schijten of hem dat woord nooit horen uitspreken, maar als ze nu schichtig opschoot en riep dat zij hier nooit zou weggaan, moest hij haar toch bezien. Nog geen veertien dagen geleden had ze verklaard gaarne mee te gaan. En hij bezag nog verbaasder het Heerken. Luister eens, dacht de boer stillekes, wees gij maar d’Hertenfeldt zoveel als ge wilt en heb miljoenen hoe meer hoe liever, maar laat mij mijn Ursule. Wilt ge absoluut een Van den Heuvel hebben, neem onze gendarm, ons Octavie. Wij hebben er last mee en gij hebt zo iets nodig.</p>
<p class="indent">Octavie zou zo ene wel willen, een stil bedeesd suske dat ze naar heur hand kan zetten. Haar zuster vreest de mannen, zij misprijst ze. Nooit zou zij trouwen zonder de zekerheid dat ze de baas zal zijn.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap07.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap09.html" class="calibreANext"> next page</a>
    
  </div>

</div>

</body>
</html>
