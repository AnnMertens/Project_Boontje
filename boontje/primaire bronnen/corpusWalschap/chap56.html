<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap55.html" class="calibreAPrev">previous page</a>
        

        
          <a href="chap57.html" class="calibreANext"> next page</a>
        
      </div>
    

    
<div class="booksection">
<p class="chap">11</p>
<p class="noindent">Aan sterven dachten wij niet, alleen aan leven, en dat vonden wij genoeg. De dood sloeg ons dikwijls een zeer diepe wonde (die echter in twee weken genas), telkens wanneer hij een zuigeling wurgde in de wieg met krop of kinkhoest, of hem doodmartelde met stuipen. Dan huilden wij een dag of zwegen er stommelings acht tot veertien; ieder naar zijn aard heeft zijn verweer tegen pijn. Het lijkje legde de vader in een kistje van zestig, zeventig centimeter, dat hij onder de arm nam en gans alleen, gebogenhoofds, naar de kerk droeg. Daar nam hij een stoel, zette die midden in de gang, het kistje daarop en ging in de sacristie de pastoor melden dat zijn lijkje er was. De pastoor kwam er wat bij bidden en ging de vader prevelend voor naar het grafje in de schaduw van de kerk. Daar stond de grafmaker, hij ontving het kistje uit de handen van de vader en deed zijn werk. De vader wachtte op hem tot hij klaar was, betaalde hem uit dankbaarheid een pint in de herberg tegenover de kerk, en ging naar huis vol verlangen naar een ander kind. Nog eenvoudiger dan de zuigelingen was de boswachter begraven. Er werd in de omtrek verteld, in het dorp dat veraf lag en vooral in de Zandstraat dichterbij, dat wij wel zonder moeite onze zuigelingen begraven kregen, maar wacht tot een grotere eens iets overkomt, die mag niet in gewijde grond, de kerkelijke wet verbiedt dat. En dan werd er gehuiverd. Wij deden of we wisten niet van die praat. Wij wisten hoe leven zonder kerk, zonder wet, zonder pacht, meer moesten wij niet weten.</p>
<p class="indent">Maar nu Petrus Boven over aarde lag, viel een grote angstige stilte over onze hutten. Hoe zou hij in de aarde geraken, in welke aarde en op wiens kosten? Houtekiet en zwartkopje hadden hem gewassen. Hij lag daar, de handen niet tot gebed gevouwen. De halfopen mond grijnsde boosaardig, met drie lange, bruine tanden, naar de boze geest die hij heel zijn leven rond zich had gezien. Hij lag in een hemd van Houtekiet, hij was van Houtekiet, die zich over hem ontfermd had zolang hij ziek was en ook de rest zou doen. Maar hoe?</p>
<p class="indent">Niemand sprak er met anderen over om het later niet anders gezegd te hebben dan de gevreesde zou hebben gedaan. Leven zoals hij was goed en wel, zolang hij met zijn Lien alleen, of met Joep en de verbitterde Dobbelaeres, op Deps zat. Vier hutjes vol kunnen leven en sterven buiten de wereld en haar wetten, ver afgezonderd, maar Deps werd stilaan een gehuchtje. Er woonden al mensen, niet opstandig zoals de Dobbelaeres, niet wrokkig zoals Boske en Tecleyn. Zij waren eenvoudig aangelokt door de kans die Baert hun bood, vooral door de grond die er gratis toegewezen werd door Houtekiet. Depsers waren en werden zij wel, maar daarom nog geen Houtekiets. Het was hun of zij nu gingen weten wat hun te wachten stond na hun sterven en hoever Houtekiet zou durven gaan. Zij zwegen beklemd en keken toe. Slechts een paar onnozele vrouwen, zoals Lien onder andere, in wie het niet eens was opgekomen dat Petrus een andere weg kon gaan dan de zuigelingen, leefden in die dagen dwaas en voldaan zoals altijd.</p>
<p class="indent">En Houtekiet deed als was hij nog alleen in de wildernis. Hij had nooit ofte nimmer aan de begrafenis van anderen gedacht, daar moesten zij zelf voor zorgen. Maar hij had er ook nooit aan gedacht dat hij een zieke die hij verzorgd had, eenmaal gestorven, op een andere manier moest begraven dan de zijne.</p>
<p class="indent">Hij verscheen laat in de dag, de zon ging onder, met een doodkist zelf gemaakt. En schoon en goed gemaakt, want timmeren was zijn liefhebberij en hij had van Petrus gehouden. Het zwartkopje was hem behulpzaam bij het kisten. Hij stuurde Joep Joppe het struikgewas in om er een gat te graven ver van alle erven. Hij riep drie mannen die hem moesten helpen dragen. In een oogwenk was haast heel Deps daar alsof allen achter hun deur lopensgereed hadden gestaan en toegesneld waren op een signaal. Hij scheen niets te bemerken van de verstomming. Indien hij enig vertoon had gemaakt zou misschien ten langen laatste toch hier of daar een man… maar hij deed alles zo eenvoudig en vanzelfsprekend. Toen de eerste schup aarde dof op het deksel viel, zei hij: ‘We zijn hem kwijt, spijtig,’ en iedereen hoorde goed dat hij met deze woorden een bijzondere blijk van genegenheid gaf en de plechtigheid wilde opluisteren. Maar aller hart werd toegesnoerd. Allen herinnerden zich de dodenmis, het gezang, het luiden van de doodsklokken, het bidden bij het graf en het wenen, al de zoete, vertroostende weemoed van de kerk. Zij loerden bevreesd naar Houtekiet, voor wie dat alles niet bestond. Zij waren niet boos op hem, hij wist niet beter. Het was een angstig, huiverend ontzag voor zijn machtige rustige zekerheid. Tot aan de dood dierven zij hem volgen en alles trotseren, maar dat geheim niet. Hij stond met gekruiste armen en voorovergebogen hoofd in de put te kijken, roerloos, ernstig, plechtig. Rillend vroegen de vrouwen zich af of dit de man was die zij omhelsd hadden, de mannen kauwden bleek op niets.</p>
<p class="indent">Venneborgh was de eerste die verroerde. Hij nam wat aarde en wierp er een kruis mee op de kist. Allen deden het hem na. Houtekiet keek zwijgend toe en zij zagen verstomd dat hij niet van kwade wil was, hij nam ook een handvol aarde en wierp ze in vier keren in de put. Dat er een kruis mee bedoeld was had hij niet eens begrepen.</p>
<p class="indent">Dan valt Liza op de knieën. ‘Vijf vaderonzen en vijf weesgegroeten voor de ziel van Petrus,’ roept zij hoog. Zij bidt snikkend voor, dof antwoorden de mannen, hoog en klagend de vrouwen. En Liza: ‘Dat de ziel van Petrus door de barmhartigheid Gods in vrede ruste. Amen.’</p>
<p class="indent">Joep Joppe vult de put. Hij maakt er een hoopke aarde in dakvorm op. Houtekiet bukt zich naar de herdersstaf van Petrus en plant hem met een krachtige duw op het graf, het schupje naar boven. De enige die tot hem spreken durft, Liza, vraagt hem of dat alles is. Want als hij geen kerkelijke begrafenis heeft bijgewoond, hij heeft toch al gezien dat er een kruis staat op een graf en geen schupje. Maar hij heeft niet alleen kruisen doch ook kerkelijke begrafenissen gezien, dit alles echter zijn gewoonten voor hem zonder waarde en hij vraagt haar of het niet genoeg is, want voor zijn gevoel heeft hij Petrus schoon begraven. Schreiend loopt Liza weg. Zwijgend gaan de anderen naar huis. Eindelijk, dwars door de ontzetting heen, tracht Leis zijn humor terug te vinden. Hij zegt droog: ‘Petrus is boven en onder.’ Niemand kan glimlachen.</p>
<p class="indent">Wij hebben voor de omgeving voor altijd een nieuwe beestachtigheid begaan, wij hebben een mens in de grond gestoken gelijk een hond, gelijk een gecreveerde koe. De maat zegt men, is nu vol. Er moet ingegrepen worden. Maar al wat wij weten is dat men niet ingegrepen heeft. Tot stof vergaan rust Petrus Boven nog altijd op Deps. Men wijst ons de plaats: waar nu, zegt men, de boomgaard van Van de Casteeles is. Maar de Van de Casteeles strijden dat af; en in alle geval, zeggen zij, hebben wij het niet gedaan, want wij woonden toen nog op Deps niet.</p>
<p class="indent">Maar als Houtekiet thuiskomt met het zwartkopje, dat hem als vanzelfsprekend gevolgd is, haar zending bij de schaper is immers vervuld en waar zou zij anders naartoe gaan, herbegint de opstandigheid van Lien. Woester dan de eerste maal. Alsof ze nooit ondervond hoe hard hij slaat. Het onverklaarbare, dat de vrouw bestuurt in haar dwaasheden, zegt haar dat zij winnen kan. Zij gilt onder zijn handen dat hij haar moet loslaten, zij zal er zelf vandoor gaan. En ze gaat ervandoor. Maar hij let er niet eens op. Zij verlaat zijn huis en hij gaat aan het werk. Ze zal wel terugkomen.</p>
<p class="indent">Liza moet in opdracht van Lien een oogje houden op de kinderen. Op dit ogenblik heeft zij gewacht. Zijn haar kinderen niet van hem evengoed als die van Lien, is zij hem niet voorbehouden, hebben zij niet samen een geheim, begraven op de plaats zelf waar zij van nu af samen zullen wonen? En toch zegt Houtekiet haar: ga naar huis. ‘Bok,’ raast ze, ‘heeft die kleine u zot gemaakt?’ Maar ze zet het op een lopen. Het zwartje vraagt hem sluw onderdanig of zij dan moet heengaan, hij moet het maar zeggen. Hij zegt haar: ‘Begint gij ook nog?’ Hij is als een man in een bijenzwerm. Alles is eenvoudig voor hem, maar als de vrouwen beginnen zet hij een gezicht alsof ergens een maaltand heimelijk begint te steken.</p>
<p class="indent">De derde dag beginnen de kinderen naar moeder te vragen en nijdig naar het zwartje te schoppen. Een vreemd onbehagen besluipt Houtekiet, een gemis, iets dat Lien liefde noemt, want een vrouw heeft een woord voor alles. Op een morgen gaat hij recht naar Busschops’ hoeve, want daar moet Lien natuurlijk zijn.</p>
<p class="indent">Zij zit er onder de strozolder in de aardappelkelder en ontkeest aardappelen. Boer Busschops heeft haar bij haar aankomst willen terugjagen, maar Simon, intussen getrouwd met een deftige boerin en bang dat Lien bij deze zal verklappen hoe weinig deftig hij vroeger was, liet haar blijven, op voorwaarde dat ze zich verborgen hield. Als Houtekiet komt, wijst hij hem zonder meer haar schuilplaats: hoe eer zij weg is, hoe liever, dan zal zij helemaal niet babbelen. De kelder is ondiep, vier gemetste treden. Houtekiet bukt zich wat en vult heel het deurgat. Haar vallen de handen slap in de schoot. Daar hij maar niets doet en staan blijft, vraagt ze of het met de zweren op het kopje van Lowieke nu al wat beter is en begint te schreien. ‘Kom,’ zegt Houtekiet met waardigheid, want hij doet iets ongewoons, iets voornaams, hij doet iets uit ‘liefde’. Och, zucht ze moedeloos, want als men zich bij een vrouw gewonnen geeft, is ze niet met drie vierden tevreden ze eist het volle pond. Och, zucht ze, en blijft zitten. Hij neemt haar bij de hand, trekt haar recht en zij gaan samen naar huis. Onderweg voeren zij een rustig gesprek over de regen der laatste dagen, de vruchten waarvoor hij weldoend en die waarvoor hij nadelig was, over het stijgen van ’t water, zo vroeg in ’t seizoen, groot verschil met andere jaren.</p>
<p class="indent">Kortom, het is een plechtig levensuur.</p>
<p class="indent">Plots knakt dat uur af als hij met haar binnenkomt en zij ziet dat het suikeren duivelinnetje er nog is, waarom heeft hij haar dan teruggehaald, heeft zij dus nog niet gewonnen? De kinderen hebben van ’t zwartje juist een boterham gekregen, waarin zij plots vergeten te bijten. Verbaasd en blij staren zij hun moeder aan vanwaar ze zitten en staan. Neen, zegt die moeder, blijft staan, keert zich om en gaat weer terug. Want hij had haar teruggehaald, dus kon zij winnen. Vrouweninstinct waagt alles. Houtekiet ziet haar verstomd heengaan. Vele dingen begrijpt hij, alles in het leven is hem duidelijk, dit niet. Hij overweegt de onbestendigheid van des mans gezellin. Men hecht er zich aan en wat is het? Niets. Zij rammelen over liefde en verstaan er niets van. Wijvenpraat.</p>
<p class="indent">Dagenlang is het hem niet meer de moeite waard er nog een aan te kijken. Als Venneborgh, Boske en Otter, die bezoek gekregen hebben van de rentmeester, hem vragen of ze die niet eindelijk op zijn smoel zouden slaan, antwoordt hij dat hij genoeg heeft van die rentmeester en het geloop op Deps beu is. Hij verlangt naar de verloren vrijheid, hij is alles een beetje beu. Sinds drie weken steekt hij zijn Latijn in een bigje, dat maar niet meewil, en de overige van het nest tieren zo goed. Hij staat de speciale pap te roeren voor dat beestje, mompelt opeens: ik ben dat beu, en slacht het.</p>
<p class="indent">Lien echter heeft haar krachten overschat toen zij zich omkeerde zonder haar kinderen te groeten. Hoe blij keken zij haar aan en zij ging zo maar weg. Neen, haar man kan een moeder straffen, haar kinderen niet. Bij elke stap, die haar van hen verwijdert, is het of ze in het gras gaat zijgen en zich wringen van verlangen: moederdier, uit een nest vol jongen gehaald. Zij weet niet waarheen. Na een nacht zwerven gaat ze haar woonst bespieden, verscholen in de struiken die de weiden van over ’t water omzomen. De kinderen lopen in en uit, hees kermt zij hun naam. Het zwartkopje spint zijn bedrijvigheid om het huis, komt soms iets spoelen in ’t water. Dan hurkt Lien, om niet gezien te worden, een dikke wilde kat die haar over ’t water op de kop wou springen. Houtekiet arbeidt machtig, op zijn akker, aan zijn eeuwige watermolen, hier wat, daar wat, hij heeft altijd veel onder de hand. Nu eens wil ze door het water naar hem toelopen om weer van hem te zijn, zonder conditie. Dan weer bedenkt ze dat ze hem diep genoeg haat om hem koelbloedig de keel over te snijden.</p>
<p class="indent">De vierde dag moet ze zich bij Busschops gaan overgeven van honger en ellende. Ondanks het protest van zijn vrouw neemt Simon haar nogmaals op, doch voor de laatste keer en voor niet lang, Lien, ik zeg het u.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap55.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap57.html" class="calibreANext"> next page</a>
    
  </div>

</div>

</body>
</html>
