<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap01.html" class="calibreAPrev">previous page</a>
        

        
          <a href="chap03.html" class="calibreANext"> next page</a>
        
      </div>
    

    
<div class="booksection">
<p class="chap">1</p>
<p class="noindent">Uit het naamloze volk, dat toen nog niet zelf zijn naam kon schrijven, werkte zich een man op tot welstand. Dat is lang geleden, niemand onzer heeft er gedenken van.</p>
<p class="indent">Hij was groot, mager, zwijgzaam en hij kon zijn klak evengoed aan zijn neus hangen als aan de kapstok. Een naam in een akte voor doop, huwelijk of dood heeft niets te betekenen, maar in een koopakte, gepasseerd voor notaris, wordt hij belangrijk. Toen de naam van deze man keer na keer geschreven werd op notariële stukken, want hij kocht grond, grond en nog weer grond, bemerkte men dat het een adellijke naam was. Eens bracht de man zelfs adelbrieven mee en de notaris deed bewonderend: hm, sapperloot, man! De man stak ze weer op zak zonder boe of ba. Jaren en jaren had zijn adellijk geslacht in mest en scheve koterijen zijn kwaad geboet en zijn bloed vernieuwd. Nu trad het uit het donker en uit de naamloosheid der massa weer naar voren.</p>
<p class="indent">De boer had zeven zonen, geen dochters. Zij waren kleiner dan hij, maar breder gebouwd, met korte nekken en hun neuzen waren dezelfde roofvogelsnavels. Twee ervan trouwden. De anderen begrepen dat het goed niet in zeven stukken mocht worden verdeeld en dat hun bloed te krachtig was voor huiselijke teelt. Zij namen de meiden en alle welstellende boerendochters, die ervan droomden een d’Hertenfeldt te trouwen. Het waren cynieke gierige krachtmensen, die uiterlijk kerk en sacramenten erkenden, maar in de grond aan God noch gebod geloofden. Zachte gevoelens kenden zij niet. De meisjes die zij bedrogen, moesten volgens hen maar beter oppassen. Zij hielpen in nood als het hun van nut kon zijn, als zij het zich in het hoofd gezet hadden, als men niet betoogde dat zij het moesten omdat het zoveel als een plicht was, en als men zei dat ze niet durfden.</p>
<p class="indent">Tegen die durft ge niets te doen, zei een van hun knechten toen de gendarmen hem kwamen halen omdat hij die nacht gestroopt had. De oudste stond van tafel op, ging in de deur staan, zodat de gendarmen niet binnen konden, en zei dat het een vergissing was, want de knecht had de hele nacht met hem gewaakt bij een drachtige vaars. De gerechtsdienaren bewezen dat de knecht al bekend had en zelf zijn naam opgegeven, maar de oudste zei nog eens dat het een vergissing was. Hij bezag ze en ze wisten niet waar te kijken, en ze vroegen ontsteld en betetterd hoe dat dan mogelijk was, mijnheer. Ge ziet het wel, zei de oudste, steekt een sigaar op. En eerst toen ze buiten de poort waren, week de beklemdheid die zijn blik op hen geworpen had.</p>
<p class="indent">De zeven hebben eens van de graaf het pachtland van twee vijanden gekocht en deze dan de pacht opgezegd. Toen de slachtoffers kwamen smeken, zwegen zij hardvochtig. Een van de twee vermaande hen te bedenken dat ook hun geluk kon keren. Zij antwoordden dat hun geluk dat dan maar eens moest proberen.</p>
<p class="indent">Op een herfstdag vergat de graaf dat hij hun de akker verkocht had en wou er nog op jagen, maar een van de zeven had het gezien, zette de handen aan de mond, riep dat op hun grond niet gejaagd werd, werkte voort alsof hij zo maar een straatkapoen had weggejaagd en de graaf kon het bravekes aftrappen.</p>
<p class="indent">Toen de laatste van de zeven op sterven lag, ging een kwartier verder in een hoeve een tweeëntwintigjarig meisje te keer als een gekkin. Oud en grijs had hij haar nog het hoofd op hol gebracht. Een uur voor zijn dood spotte hij nog om de pastoor, die volgens hem een schrobbebezem had moeten meebrengen om zijn ziel wit te krijgen. Daarop begon de priester een laatste offensief met stoute bedreigingen, om hem, met zijn neus al in de eeuwigheid, ten minste tot ernst te stemmen, maar de ketter antwoordde: ik geloof daar allemaal niets van. En stierf.</p>
<p class="indent">Maar het bezit dat vader hem en zijn broer had nagelaten, lag rondom zijn lijk vervierdubbeld.</p>
<p class="indent">Dat waren de grondleggers van het goed der d’Hertenfeldts, dat ongeveer de helft van het dorp besloeg.</p>
<p class="indent">Van vader tot zoon werd het geslacht weer maatschappelijker, braver, eerbaar. De overtolligen zwermden uit, de meisjes werden opgelost in andere families, onder andere namen, de afval ging weer onder in de naamloosheid der armen. Zo is de idioot van het dorp ook een d’Hertenfeldt. Hij rijdt hier voortdurend met zijn ezelke voorbij, onnozel en scheel, is altijd razend op het beestje en slaat het stap voor stap met de zweep. De schoolkapoenen duikelen vlak voor het ezelke, het ezelke wil ook duikelen en Nooke d’Hertenfeldt geselt het en vloekt verdjimenie. De grote d’Hertenfeldts op het Schrans erkennen dat Nooke niet. Als het karreke hun voorbijrijdt zien zij het waarlijk niet. Het zou over hun tenen kunnen rijden, zij zouden het niet zien.</p>
<p class="indent">Na een eeuw bloei en kracht vervielen zij door de geest. De grote Jan Baptist d’Hertenfeldt, die een prachtig geschrift had en goed rekenen kon en meer heeft een mens niet nodig, meer is schadelijk, zei hij, had zes kinderen en vijf ervan wilden studeren. Hij heeft hun studies betaald met een onverschillig gezicht maar met een grimmig en misprijzend gemoed. De oudste werd jezuïet en een vermaard predikant. De twee dochters gingen naar het klooster. Zij waren rijk en autoritair en werden overste. De vierde werd officier en trok naar Kongo. De vijfde werd een schatrijke notaris te Brussel. Met een grijns liet Jan Baptist d’Hertenfeldt ook de zesde naar een college vertrekken. Zes jaar lang betaalde hij de kosten, met de grimmigheid van zijn overgrootvader, die op de pastorie zijn eigen begrafenis ging betalen, het geld op de tafel lei en vroeg of ze hem voor die som in de grond konden steken.</p>
<p class="indent">Maar het zesde jaar in de retorica moest die zesde, Alexander d’Hertenfeldt, gaan nadenken over zijn toekomst. Opeens begreep hij zijn vader, die hem nooit iets gezegd had en het verraad van zijn broers en zusters. Midden in het trimester ging hij de superior meedelen dat hij morgen naar huis ging. Hij mocht niet. Daarom ging hij eenvoudig naar de poort, opende ze en stond op straat. Aan de statie kwamen twee surveillanten hem terughalen. Hij stond met de armen gekruist en bekeek de twee priesters van onder tot boven. Want hij begreep niet hoe het in iemands hoofd kon opkomen hem te verhinderen naar huis te gaan als hij zich dat voorgenomen had.</p>
<p class="indent">Jan Baptist d’Hertenfeldt stond op de stenen walbrug in de inrijpoort van het Schrans, toen zijn jongste zoon Alexander d’Hertenfeldt daar aankwam en zei dat hij voortaan op het Schrans bleef. De tanden van Jan Baptist d’Hertenfeldt kraakten of er zand tussen zat, zijn hart gaf enige geweldige slagen. Ga het binnen maar aan moeder zeggen, zei de laatste grote d’Hertenfeldt en zelf ging hij, met een stap veel te rap voor zijn jaren, de landerijen op. Hier moest een noodstal komen, ginder een pomp met een drinkbak, nog verder een afsluiting. Hij had ’t goed wat laten onderkomen, maar een mens had er geen moed meer op.</p>
<p class="indent">Alexander trouwde en beheerde het goed onder vaders ogen en stilzwijgen. Jarenlang scheen het of het taaie geslacht de crisis te boven ging komen, of het zijn vromen en geleerden had uitgeworpen om des te sterker voort te leven in die Alexander, die weer wortel schoot, weer te paard reed gelijk Jan Baptist vroeger, doorgaans met een tweeloop op de rug, zonder reden, zo maar. Alexander bracht de wipschieting weer in bloei, deed grachten kuisen en steenwegskes aanleggen zonder in de gemeenteraad te zijn. Hij zei: ‘Geen onrecht,’ hield zijn hand boven het hoofd der bedreigden en ging niet achteruit om er een te ruïneren. Zoals in de grote tijd van de d’Hertenfeldts.</p>
<p class="indent">Maar hij kon geen kinderen krijgen. Dat brak de oude Jan Baptist langzaam en met verbeten pijn.</p>
<p class="indent">Op een zondagnacht komt Alexander met zijn klein sjeeske teruggereden van een wipschieting. Het is pikdonker en de wind huilt. Aan de spoorwegovergang denkt Alexander: ik moet hier oppassen voor de sneltrein van Leuven en dat is zijn laatste gedachte. De sneltrein van Leuven pakt en vernietigt hem. Hij had zijn zakken vol hazelnootjes, gelijk alle wipschieters en achter in het sjeeske lag de hoogvogel. Hem zelf heeft men met een schup zowat verzameld in een zak om geen lege kist te moeten begraven, de hoogvogel heeft men aan Jan Baptist overhandigd en het beste dat van hem overschoot, de hazelnootjes, hebben de kinderen opgeraapt.</p>
<p class="indent">Dat was het einde van de d’Hertenfeldts. Jan Baptist ging bij zijn zoon de notaris wonen. Deze verkocht de landerijen stuk voor stuk en het Schrans met een vierde van de akkers aan de Van den Heuvels, een ander sterk ras dat uit de Brabantse kleiheuvelen kwam afgezakt naar de vlakke zandgrond. Jan Baptist d’Hertenfeldt stierf te Brussel zoals een vis sterft buiten zijn water, zonder ziekte, moe, bij gebrek aan reden om voort te leven. Hij vroeg naar niemand, regelde niets, nam geen afscheid, slaakte alleen een zucht van verlichting en deed zijn ogen en zijn brede dunne mond toe.</p>
<p class="indent">Dit alles moest gij weten om te begrijpen dat in het enige bleke zoontje van de Brusselse notaris d’Hertenfeldt, de krachten en driften van een groot geslacht vergeten en veronachtzaamd navonkten en smeulden, oplichtten en vies walmden. Het was een dik opgeblazen bleek kind, ros, met een waterhoofd. Het vroeg naar zijn zondagse bloek, moest zijn welk maken en iemand die loog was een leuneer. Het dierf niemand in de ogen kijken. Het kon in de school niets leren. Sprak de meester het bars toe, dan stotterde het. Maar het schreide nooit en toen het negen was, heeft het zijn kanarievogel uitgehongerd door er tweemaal daags aan de meiden zaad en water voor te vragen en dat listig in de w.c. te werpen. Zo belette hij dat de meiden naar het vogeltje omkeken en toen het dood lag had hij een heimelijk en diep plezier. Men vroeg hem of het verlies van het diertje, dat hij met zoveel liefde verzorgd had, hem dan niets deed. Jawel, heel veel. En men bewonderde de gelijkmoedigheid van dit knaapje en eerbiedigde zijn smart die echt was, dit wil zeggen inwendig.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap01.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap03.html" class="calibreANext"> next page</a>
    
  </div>

</div>

</body>
</html>
