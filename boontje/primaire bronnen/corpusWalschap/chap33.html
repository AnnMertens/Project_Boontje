<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap32.html" class="calibreAPrev">previous page</a>
        

        
          <a href="chap34.html" class="calibreANext"> next page</a>
        
      </div>
    

    
<div class="booksection">
<p class="chap">13</p>
<p class="noindent">Voor Rosa is dat slechts een klein oponthoud in haar plan. Met koortsige haast begint zij het Let hier beu te maken. Zij houdt zich altijd zo ver mogelijk van Thijs, om Karel, die nu met brandende ogen loert en van onrust nergens lang aan ’t werk kan blijven, zoveel mogelijk gerust te stellen. Want Thijs komt er voorlopig niet op aan. Zolang hij bezorgd om Let draait, kan zij toch niet ten volle op hem rekenen; heeft zij Let eenmaal weggekregen, dan zal zij hem wel gauw ingepalmd hebben. Maar het moet vlug gaan. Dit is een korte tijd van zonde op zonde, zij moet erdoor zonder nadenken. Thijs zal haar kind het eerst in zijn armen nemen, dan zal zij biechten, zij zullen alles vergeten en zij zal door een vroom leven alles goedmaken.</p>
<p class="indent">In den beginne vermoedt Thijs niets, als Rosa beweert Let nodig te hebben in de keuken, om haar te helpen bij het zware werk. Hij ziet Karel er dadelijk mee instemmen, hoort hem Let opdragen vooral bij het zware werk behulpzaam te zijn en begrijpt het wel: Rosa is zwanger. Van die zwangerschap profiteert Rosa om Let af te martelen aan de boterstand en met het sleuren van ketels naar en van de haard. Met volle hand slaat zij Let in het gezicht. Voor kleinigheden windt zij zich op met groot lawaai. Meid en knecht mogen er omtrent zijn, zij wordt nu toch verontschuldigd. Zij tiert dat de luierik maar naar Tieleghem bij haar zuster moet gaan, als het werk haar hier niet aanstaat, maar zij kan zich in deze toestand het weeë lijf niet uiteenwerken; en het werk moet toch gedaan worden.</p>
<p class="indent">Er wordt spoedig gesproken over die mishandeling. De boerin kan men het niet kwalijk nemen, men ziet ze van dag tot dag veranderen, men kent die vrolijke Rosa niet meer, die als een jachtig dier met vertrokken gezicht loopt en wilde ogen. Maar och arme, wie ermee omgaan moet. Zij zijn aan geen tederheid gewoon voor de lamme duts. Zij duwen ze zelf ook wel eens in een hoek en de meiden kennen het, om haar venijnig in de arm te nijpen: ze zakt dan van pijn door de knieën en zucht, maar schreeuwen doet ze toch nooit. Dit is echter te erg.</p>
<p class="indent">Het komt Thijs de laatste van allen ter ore, want als hij nabij is, heeft Rosa nooit last van haar zwangerschap, wordt ze zelfs vriendelijk voor Let.</p>
<p class="indent">Is het waar, vraagt Thijs, dat ze u slaat? Rosa heeft hem haar hals getoond, zij toont hem haar armen en zegt: ge moest mijn rug eens zien. Wat een huis is het hier weer, zo bar ging het niet eens bij mon ami. Er steekt een woede in Thijs op. Is het dan overal nondedomme hetzelfde, kwaadwilligheid en onrecht? En denken ze misschien dat hij het zal blijven aanzien? De boer mishandelt zijn vrouw, de vrouw mishandelt Let en hij ziet het onder zijn ogen gebeuren en roert niet. Hij is zich maar gedurig aan ’t inhouden, hij oefent maar geduld. Dat heeft nu stilaan lang genoeg geduurd. Het moet nu maar gaan zoals het wil, ze moeten maar zien wat ervan komt.</p>
<p class="indent">Laat zien, zegt Thijs; hij neemt haar mee achter de schuurpoort, hij wil die rug zien. Hij duwt vakkundig op drie blauwe plekken die men niet met een vingerknip aanbrengt en zij trekt zich in van de pijn. Nog tracht hij zijn woede af te leiden: ze moet dan maar naar Tieleghem gaan. – Neen, dat wil ze niet. – Waarom niet? Ze blijft met de rug naar hem gekeerd en moet zich zijn les niet herinneren hoe een meisje verlegen doet met een pruilmondje, want deze verlegenheid voelt zij.</p>
<p class="indent">‘Waarom niet, Let?’</p>
<p class="indent">Zij antwoordt stil met het gelaat vóór een groot spinneweb: ‘Ik wacht hier tot we trouwen.’</p>
<p class="indent">‘Ik trouw met u niet,’ zegt Thijs, ‘ga naar Tieleghem.’</p>
<p class="indent">‘Neen.’</p>
<p class="indent">‘Waarom niet?’</p>
<p class="indent">‘Ik blijf bij u.’</p>
<p class="indent">Het ontroert hem. Vriendelijk zegt hij dat zij haar kleed moet optrekken. Hij zou die rug willen strelen. Een breed en wijd medelijden vervult hem. Hij legt zijn sterke arm om haar en hoort zichzelve zeggen, dat zij altijd bij hem mag blijven, altijd, dat belooft hij en op zijn beloften mag men rekenen. Dus, er kan haar absoluut niets gebeuren, want hij is er. Hij zal goed voor haar zijn. En of ze soms weent, of ze verdriet heeft? Haar verdriet is kinderverdriet en wenen doet ze nooit. Toch buigt ze het hoofd en knikt ja, veel verdriet. Thijs zegt dat hij nondedomme wel eens zien wil wie haar nu nog durft aanraken.</p>
<p class="indent">Die hij zien wil, staat opeens in de poort en met groot getier. ‘Ha, achter de poort staan vrijen, naar binnen, slet.’</p>
<p class="indent">‘Wat zegt ge daar, Rosa?’</p>
<p class="indent">Zij kent Thijs beter dan wie ook en begint maar onmiddellijk te schreien, de enige manier om zich uit deze vergissing te redden. Zij is toch zo moe en zo ziek en Let laat haar maar aanduvelen tot zij erbij neervallen zal. Nu is ze weeral meer dan een half uur met geen ogen te zien geweest.</p>
<p class="indent">‘Geen tien minuten,’ zegt Thijs.</p>
<p class="indent">‘Dat is eender, zij heeft hier geen zaken.’</p>
<p class="indent">‘Waarom niet? Ga maar, Let, tot seffens, kind, ik kom.’</p>
<p class="indent">‘Vrijt zij soms met u?’</p>
<p class="indent">‘Ja.’</p>
<p class="indent">‘Vrijt zij met u?’</p>
<p class="indent">‘Ja, zeg ik.’</p>
<p class="indent">Heel haar plan valt in duigen. Eer zij dit heeft doen afspringen, zal het kind geboren zijn. Vertwijfeld nadert zij Thijs en klampt zich plotseling aan hem vast, maar hij kan haar beter afweren dan Karel. ‘We vrijen,’ zegt Thijs, ‘en we zullen trouwen.’ Hij gaat naar de poort. Ze hangt aan zijn kleren. Ze moet hem spreken, hem iets vragen, iets heel dringends, kom nog eventjes binnen. Zulk een beroep doet niemand op Thijs vergeefs, maar men vraagt niet, in de twee minuten tijds die hij haar toestaat, die onnozele Let niet te nemen, omdat zij binnenkort vrij zal zijn als hij haar man wil doodslaan. Nu zij spreken kan, durft zij niet. Ze vraagt ten minste nog wat te wachten. Haar toon bevreemdt Thijs, maar als het dat maar is, waarom niet. Nog iets anders, zegt zij, maar dat andere wordt, uitgesproken, weer hetzelfde: nog wat wachten. Hij leidt haar bij de arm buiten: kom, ge zijt ziek.</p>
<p class="indent">Het is Thijs of hij tot nu toe geleefd heeft in een half bewuste verdwaasdheid, wat is jeugd anders? Hij heeft maar wat over en weer gehandeld, blind zijn drang gevolgd, een beetje verward door gedachten van het kapiteinshuis, een beetje gekweld door een vaag maar diep verlangen naar iets groots onnoembaars. Eindelijk heeft hij iets gedaan: Let tot de zijne genomen. Nog is het een dwaasheid, maar voor zulke dwaasheden is hij bestemd. Hij gooit in het naar huis gaan keitjes naar de armen van de handwijzer en fluit forsig de Brabançonne. Ze moeten hem nu maar allemaal op zijn kop zitten, hij neemt Let.</p>
<p class="indent">Moeder, hij gaat trouwen! Ze zitten daar alle vier, die hem nu maar moeten uitlachen, Nonkel Dolf, de vreselijkste, op twee pikkels van zijn stoel, Do zachtjes fluitend zoals altijd, Dina en Lieneke aan ’t breien. Ze kijken eens op, maar Do fluit voort tot Thijs de naam van zijn uitverkorene genoemd heeft, dan verslikt hij zich en hoest. Dina doet of zij de naam niet goed gehoord heeft, zodat Thijs hem herhalen moet. Dan begrijpt ze maar eerst dat het een grap van haar ernstige Thijs is. Het is zijn eerste maar ze is er dan ook naar.</p>
<p class="indent">Ik dacht, zegt Dina, dat het Fina van Bakkers was. (Fina van Bakkers is een dikke gebochelde hoedenmaakster, die met twee krukken gaat en onder haar rok uit hangt een klein dun kindervoetje, nevens een plomp dik been.) ‘Neen,’ zegt Thijs ernstig, ‘die is het niet, het is Let van de Walhoeve.’ Ze zwijgen verpletterd.</p>
<p class="indent">Eindelijk zegt Do dat moeder dat manneke in zijn beddeke moet leggen, het heeft koorts. Thijs kruist de armen over de borst en zegt dat vader dat zelf maar eens proberen moet. Zo heeft hij hier nooit gesproken.</p>
<p class="indent">‘Kom hier,’ zegt Do, ‘kom hier,’ zegt Thijs. Nonkel Dolf die onweer snuift: ‘past op, als ge malkander pijn doet, want ik sla er bovenarms op.’ Maar hij looft vijftien frank uit voor de sterkste.</p>
<p class="indent">Do pakt zijn zoon om het middel en draagt hem vijf zes stappen in de richting van de slaapkamer, maar Thijs heeft zijn armen tussen de zijne gewrongen. De klem moet lossen. Do wijkt twee stappen en grijpt gebukt toe, maar Thijs heeft zijn polsen vast en trekt hem met een rappe ruk op de knieën. Het is hard voor deze vader na twintig jaar niet meer de sterkste te zijn, hij hijgt al en vloekt binnensmonds. Dina wil het gedaan maken, maar Dolf duwt haar terug. Lieneke vlucht de deur uit en Thijs zegt rustig: ‘laat het nu maar vader.’ ‘Kom hier’ gromt Do en grijpt Thijs met twee ijzeren armen om de hals. Wie daar zijn kop van tussenuit trekt, heeft het gevoel dat al zijn haren tussen die armen blijven zitten en wordt wild. Thijs springt toe en het komt er niet meer op aan wat Do doet of niet doet, hij wordt op Thijs’ dij als een boom omgebogen, verder, nog wat verder, zijn voeten lossen grond, hij ligt horizontaal in Thijs’ armen en Thijs vraagt waar hij hem dragen moet. Moeders ogen schitteren trots. De bewondering blijft stilte om de verslagene te sparen.</p>
<p class="indent">Nonkel Dolf komt los. Trouwen is het stomste dat een mens in zijn leven zoal uitsteekt, daarom is hij jongman gebleven, maar Thijs heeft gelijk. Nonkel Dolf kent dat meisje. Hij heeft het maar eens gezien, dat is meer dan genoeg. Het is genoeg dat hij er een ziet, de tijd om er met een internationale express in volle vaart voorbij te rijden, dan weet hij al wat ze is. Deze ziet er stom uit dat er het eind van verloren is, ze kan zeker niet tot tien tellen. Hewel, dat zijn de goei!</p>
<p class="indent">‘Voor u,’ zegt Do, ‘zijn ze allemaal goed.’</p>
<p class="indent">‘Zwijg eens, pagadder, of ik laat u naar uw beddeke dragen. Een simpele piot pakt u onder zijn arm gelijk een speenvarken en dat zit nog van zijne Jan te maken. Hier is vijftig frank, ga u zat drinken en kom schreeuwend naar huis. Voor mij zijn er geen goei, zeg ik u, er is er geen een die deugt.’</p>
<p class="indent">‘Blijf er dan maar altijd af.’</p>
<p class="indent">‘Als ze van mij maar afblijven, lorejas, verstade ’t?’</p>
<p class="indent">‘Wablieft? Zeg dat nog eens.’</p>
<p class="indent">‘Ik zeg u dat ge vier stappen van mij af moet blijven. Als ge iets te bespreken hebt, onder vier ogen en hier niet.’</p>
<p class="indent">Dina roept: Dolf, als ge ruzie maakt, buiten.</p>
<p class="indent">‘Ik spreek over Thijs, waarom moet hij over iets anders spreken. Ik zeg dat Thijs gelijk heeft en dat mag ik zeggen. Ik zeg dat geen enkele vrouw deugt, dat mag ik ook zeggen. En Thijs doet zijn goesting en lapt al de rest aan zijn hielen, hewel, dat noem ik een man.’</p>
<p class="indent">Het is niet gemakkelijk Nonkel Dolf mee te hebben. Het gewone, al wat de anderen goed vinden, misprijst hij. Hij moet alleen staan en wagen. Maar wie hem mee heeft, heeft een leger mee. Hij zegt dat hij Thijs op weg zal zetten en dan moet hij zelf maar laten zien wat hij kan. Hij zal hem in de stad op de been helpen. Is hij een prutsvent, dan zullen we dat wel gauw zien, maar zit er iets in hem, dan zal het eruit komen. Meer doe ik niet, zegt Nonkel Dolf. De volgende morgen is hij al op weg naar de stad.</p>
<p class="indent">De haast van Rosa bevangt ook Thijs: twee koortsige tochten die elkander kruisen. Nu belooft zij hem Let beter te behandelen dan een eigen zuster als hij van het huwelijk afziet; dan belooft ze hetzelfde als hij slechts wachten wil. Het is alles zo schichtig en ongerijmd dat zij haar zaak bederft. Hij ziet er de wanhoop in van een liefde die hij niet mag beantwoorden en de ontoerekenbaarheid van haar zwangerschap. Die moordplannen van Karel moet zij ook uit haar duim gezogen hebben.</p>
<p class="indent">Gelukkig dat hij er niet helemaal ingelopen is. Al haar gejaagdheid maakt hem maar haastiger om weg te komen en om haar duidelijk te tonen dat zij op hem geen hoop moet hebben, vraagt hij haar raad voor het trouwkleed van Let. Karel, meiden en knechten zitten rond een modeboekje dat Thijs meegebracht heeft. Ze vragen Thijs of hij het kleed ook zelf zal maken en passen. Tussen al die vrolijkheid bibbert de vinger, bibbert de hand waarmee Rosa de modellen aanwijst die mooi zijn.</p>
<p class="indent">Die zaterdagavond kruipt zij aan de handwijzer uit het donker voor hem recht, fluistert dat Karel morgen heel de dag weg is en dat hij moet komen, moet, moet, meer kan zij nu niet zeggen. Tot morgen! En zij loopt hard weg langs achter de schuur om door de achterdeur binnen te komen, dan vermoedt niemand iets.</p>
<p class="indent">Van ’s middags is zij alleen. Let speelt aan de andere kant met een hoop kinderen. Sinds jaren heeft men haar dat niet meer toegelaten. Het hart van Rosa klopt, het kind beweegt. Zij zit ver genoeg van het raam om van buiten niet gezien te worden, maar van ver over de weg zal zij Thijs zien naderen. Als hij komt zal hij natuurlijk naar Let vragen en zij zal hem zeggen: ‘ga op de kelderkamer door het venster kijken, ge kunt ze ginder ver zien.’ Hij zal zien dat zij, wier trouwkleed hij wil gaan bestellen, met de meisjes touwtje springt. Of misschien twist ze wel om een marbol met kinderen van ten hoogste tien jaar. Zij zal zeggen: dat ze haar ontsnapt is, ‘Thijs, ze is weggelopen. Ik dierf de hoeve niet alleen laten om haar terug te halen en daarbij, met mij zou ze toch niet meekomen. Ze vreest mij niet meer. Om uwentwil, Thijs, ben ik goed voor haar geweest, te goed, ze voelt dat en nu doet ze niets meer voor mij.’ Koortsig overlegt zij. Het zal hem in het hart gaan haar te moeten weghalen uit een hoop kinderen, haar te bevelen die marbollen neer te gooien, omdat zij een trouwkleed moet gaan bestellen. Dan zal zij beginnen. Hem vragen of het dan zo’n haast heeft met dat huwelijk, dan maar plotseling beginnen te schreien, daar weerstaat hij niet aan. En zeggen dat zij hem nu maar alles vertellen zal. Wreedheden van Karel met alle bijzonderheden uitleggen, bij hem bescherming zoeken. Eens in zijn armen, zal zij zijn eerlijk geweten overwinnen. ‘Ik weet, dat ge nog altijd van me houdt zoals vroeger.’ Hij zal alles vergeten, Karel tegemoet gaan. Tussen het dorp en de statie ligt tien minuten eenzame weg, daar zal hij hem neerslaan. Het is goed dat iedereen van zijn trouwplannen weet, niemand zal hem dus verdenken. Dat hij nadien van het huwelijk afziet, zal natuurlijker en verstandiger schijnen dan dat hij werkelijk trouwt.</p>
<p class="indent">Een man slentert het erf op. Hij draagt een mandje zoals de garnalenventers die ’s zondags uit de Scheldekant komen afgezakt, maar het is nu geen garnalenmaand. Hij duwt wat aan de schuurpoort. Hij nadert het woonhuis en rammelt aan de gesloten deur. Rosa wordt angstig, waar blijft Thijs? De man komt op het raam kloppen, zij drukt zich tegen de muur. Hij kijkt binnen met een hand bezijden het oog, duwt aan het raam dat lichtjes toegeeft. Hij roept en luistert. Er krast iets, alsof hij met een mes of een duimnagel aan de stopverf peutert. Hij gaat langs het woonhuis en verdwijnt in een open staldeur. Zo kan hij langs de stal achter op de boomgaard komen, een klein venstertje in de waskeuken staat open. Rosa vliegt ernaar toe en grendelt het. Hij heeft dat ruitje maar uit te duwen, niemand hoort of ziet het aan die kant. Zij ijlt op haar kousen naar de slaapkamer, neemt de tweeloop, zet zich op de bovenste trap en mikt.</p>
<p class="indent">De man breekt het ruitje niet, alles blijft stil. Zij daalt met de tweeloop de trap af, voor zich uit mikkend. De man is uit de stal gekomen. Hij nadert weer het woonhuis. Als hij aan de voordeur duwt, staat Rosa in de gang, schietensgereed. Het is een oude deur. Het slot en de twee grendels zijn stevig, maar de huisjes waarin zij passen zijn wijd. Men kan de deur een vinger diep doen toegeven, dan ziet men een lichtgleuf en hij steekt daar zijn vinger tussen, volkomen nutteloos, voor geen breekijzer zou zij zo begeven. Dan gaat de man weg. Zij denkt: ik had op de slaapkamer moeten blijven. Het venster is vlak boven de deur. Om hem te treffen moest ik slechts de loop plat tegen de vensterdorpel houden desnoods zonder mikken, dat is altijd loodrecht naar beneden. Ik zou natuurlijk niet direct geschoten hebben, het geweer tonen zou genoeg geweest zijn. Ik had ook in de lucht kunnen schieten om volk te roepen. Maar kon hij zich niet zo dicht tegen de deur drukken dat ik hem niet raken kon?</p>
<p class="indent">Zij gaat naar de slaapkamer en mikt. Als zij de loop tegen de onderkant van de vensterdorpel houdt en de vinger tegen de bovenkant, kan zij zelfs in de deuropening schieten.</p>
<p class="indent">Thijs komt niet, er hangt al schemering. Het einde van de weg waarop hij verschijnen moet, vervaagt. Het is misschien beter dat hij in de donker komt, dan heeft niemand hem gezien. Maar het gerucht van de spelende kinderen houdt plotseling op. Zij zijn binnengegaan, misschien zeggen de mensen dat de kleinen moeten eten en slapen gaan en sturen zij Let naar huis. En zelfs indien Let wegblijft, er is tijd nodig om Thijs te brengen waar hij zijn moet.</p>
<p class="indent">Let komt terug. Zij telt marbollen van de ene hand in de andere, klopt en houdt ze, binnenkomend, achter de rug, het zijn er negen. Zij zoekt zich wat eten, eten kan Rosa niet. Let sluipt met een boterham naar boven om de marbollen in haar bed te verstoppen; sinds jaren heeft zij geen zondag gehad als deze.</p>
<p class="indent">Rosa kan zich nergens meer geduren. Er steekt wind op, alles gaat rammelen, de windhaan op de schuur piept. Zij haalt de tweeloop en zet hem, vrouwenangst voor wapenen, met de loop op de vloer. De garnalenman komt evenmin als Thijs, maar vlagen wind doen nu een deur, dan een venster rammelen. Een ijzeren kom, die met één oor buiten aan de muur hangt, komt nu en dan in beweging. Aan de voorkant tokken nu en dan luiken, alsof iemand op de voordeur klopt. Zij roept: wie is daar? Slechts wind antwoordt.</p>
<p class="indent">Rosa gaat met het geweer naar de slaapkamer. Het venster staat nog open. Het kan open blijven, zuidwesterwind komt van achter de boomgaard. Het moet open blijven, denkt zij om de garnalenman neer te schieten. Maar die garnalenman zal misschien een ladder tegen de muur zetten en door het venster binnenklauteren. Zij zet zich neer met de rug tegen het bed, de loop op de vensterplint. Hij zal de volle lading in het gezicht krijgen en achteroverstuiken van de ladder.</p>
<p class="indent">Het moest zo eens Karel zijn, hij kan niet binnen, de grendels zijn toe. Niemand zou daar ooit een misdaad in zien, elke vrouw zou in wanhoop schieten op de man die door haar slaapkamervenster wil kruipen. Minutenlang houdt zij de vinger aan de haan, besloten niet te wachten tot zij het opduikend hoofd herkend heeft. Is het Karel, zoveel te beter.</p>
<p class="indent">Voor op het erf slaat het poorthekken toe, de dwarsbalk valt neer met een slag: Karel. Hij nadert op het smal bakstenen plansiertje langs de schuur, dan langs het woonhuis. Dat is de weg der vertrouwden, die in het donker de karsporen op het erf en de dissel van de dorsmolen ontwijken. Zijn sleutel is in het slot.</p>
<p class="indent">Rosa staat zeer kalm op, houdt de loop van de tweeloop plat tegen de voorkant van de vensterdorpel. Karel, die het slot opengedraaid heeft, maar de deur niet kan doen wijken, bukt zich om te zien of hij de sleutel wel op vereiste diepte ingestoken heeft, die oude sloten moet men wat kennen. Rosa schiet hem in achterhoofd en halswervel.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap32.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap34.html" class="calibreANext"> next page</a>
    
  </div>

</div>

</body>
</html>
