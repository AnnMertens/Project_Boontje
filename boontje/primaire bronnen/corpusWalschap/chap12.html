<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap11.html" class="calibreAPrev">previous page</a>
        

        
          <a href="chap13.html" class="calibreANext"> next page</a>
        
      </div>
    

    
<div class="booksection">
<p class="chap">11</p>
<p class="noindent">De gevreesde brief blijft zolang uit dat hij zich nog veel ergers voorstelt: een rechtstreekse correspondentie. Wie weet hoeveel brieven heeft zij al gekregen en beantwoord. In zijn slaap worden hem die brieven soms voorgelezen; ze winden hem op en eens wordt hij schreiend wakker. Tijdens een middagdutje wordt hij zelfs uitgenodigd op hun intimiteiten. Jean zegt hem: zie maar eens wat ik met haar mag doen.</p>
<p class="indent">Dat alles prikkelt zijn bloed. Hij grijpt in het hoenderhok de hennen en voelt met de vinger of ze een ei op hebben, zoals de boer en Seppen dat doen: ze blazen eens in de pluimen en tasten dan met een dikke vinger en de ogen peinzend omhoog. Hij sluit de deur bij de drie schapen en tracht ze te melken. Als ze bronstig staan spreekt hij hen verwijtend toe met de ruigste woorden die hij vinden kan. De laffe handen waarmee hij geen blijf weet in gezelschap waar ze bibberen en zweten, worden hard en stout en onkuis bij de dieren. De woorden die hij niet durfde uitspreken richt hij tot hen. In stallucht en mest bederft en verdierlijkt de mannelijke drift die door de vrouw gestild wordt en gelouterd. Hij slaat het vale paard, ’s avonds als Seppen uit het park is, met wellust op de weekste plekken en vloekt. Een paard is edel en schoon. Als het pijn heeft worden zijn ogen en vormen menselijker. Dat vertedert hem, daarom doet hij het graag pijn.</p>
<p class="indent">Hij bewijst gaarne weldaden, deels uit zwakheid. Octavie en Ursule, Seppen en Marie spreken hem soms over arme mensen en dan heeft hij het gevoel dat zij denken: gij zijt rijk en zij zijn arm. Dan geeft hij en uit angst dat hij te weinig en te gierig zou schijnen, geeft hij veel te veel. De stropers hebben dat dadelijk in de gaten en daar hij nooit kan weigeren koopt hij hun al hun hazen af, altijd veel te duur en doorgaans zoveel dat hij ervan moet laten afgeven bij de Van den Heuvels en bij hun vriend pastoor Claerebout.</p>
<p class="indent">Aan jonge huwelijken gaf hij uit puur genot. Die mochten bij Marie de pudding en zelfgebakken taarten voor hun bruiloftsfeest komen bestellen en Marie zei dat ze boven maar eens bij meneer moeten gaan. Het minste dat hij hun meegaf was een korfke met vijf zes flessen wijn. Zij wisten niet hoe geil deze goede weldoener bedacht dat de wijn hun tongen aan tafel zou losmaken en hun bloed rumoerig, noch hoe hij eenzaam in de avond zich hun drieste gesprekken en doen fantaseerde. Heel arme paren gaf hij vorstelijke geschenken, een bed, een tafel met zes stoelen. Voor zijn zieke geest was hun huwelijk een dierlijk paren, een dolheid uit bronst, want hij begreep niet dat twee in liefde en ernst zich kunnen verenigen zonder middelen voor het allernoodzakelijkste. Zijn genot was een nest te spreiden voor die twee bronstige beesten, een sterk dat een zwak mishandelt uit lust.</p>
<p class="indent">Toen eindelijk na drie maanden de brief van Jean kwam, was hij zo ten einde gewanhoopt en door zijn eenzaam driftleven verziekt, dat hij met plezier de brief oversmokkelde. Maar met dagen lamplicht had hij toch beproefd iets door de omslag heen te lezen. De brief gaf hem de gelegenheid te paard langs de Van den Heuvels te rijden en Ursule voor de deur toe te fluisteren dat zij eens alleen moest komen, hij had iets voor haar. Een liefdesbrief kon toch niet anders dan haar maagdelijke sereenheid verstoren, verlangens bij haar opwekken die haar konden murw maken voor hem, indien het ooit tot een breuk met Jean mocht komen. Zij echter wilde hem tonen dat Jean geen reden had om haar heimelijk brieven te schrijven. Zij fronste de wenkbrauwen toen zij het adres zag, deed de brief open en las hem alsof het maar een huishoudelijke boodschap van een tante geweest ware. Haar doorsidderde de gedachte, dat hij weer niet verstond, dat dit een gedroomde gelegenheid was om hem uit zijn schelp te doen komen. Misschien had hij haar daarom wel laten komen anders vreesde hij zo met haar of Octavie alleen te zijn.</p>
<p class="indent">Zij zaten tegenover elkaar aan de tafel die haar nu te breed scheen, hen verenigde de ronde klaarte der lamp. Hij zag haar zwart gegolfd haar blinken, zag haar schone dunne mond meelezen, hoopte dat zij beschaamd zou gaan blozen, van streek geraken, beseffen dat luiken en deuren dicht zijn, dat niemand hen zien kan of horen. Hij schuift zijn voet vooruit om haar te laten aanstoten. Eén stootje maar, dan zal hij ook een stootje geven, met beide voeten haar enkel omhelzen. Zij zal hem haar hand toesteken, hij zal over de tafel buigen. De meiden kloppen en wensen goedenacht, zij gaan om negen uren slapen. Dat windt hem nog meer op. Nu Ursuleke, heb Jean lief, maar kus mij eens, ééns.</p>
<p class="indent">Al wat haar interesseert is te lezen waarom die brief langs het Heerken om moest gaan en de reden die hij opgeeft is al te licht. Neef is een man van vertrouwen, schrijft Jean en weet dat met dit schrijven niets heel bijzonders gemoeid is, maar Jean vreest dat het bij haar thuis de gewoonte is de brieven die men krijgt te laten lezen. Dat is namelijk regel in vele gezinnen van oude deftige stand en alhoewel hij geen geheimen toe te vertrouwen heeft, is deze brief van een oprecht genegen vriend toch eigenlijk niet bestemd om onder andere ogen te komen. Ziedaar. En nu, ter zake, hij heeft haar enkel uit innerlijke behoefte mee te delen met hoeveel genoegen hij nog steeds aan de heerlijke vakantie terugdenkt en hoe blij hij zich reeds nu in deze wintermaanden maakt op de komst van de zomer. Herinnert gij u nog enzovoort...</p>
<p class="indent">Zij leest maar half meer, een vrouw voelt ook aan geschreven woorden dadelijk of zij gewoon zijn dan wel warm en met twee betekenissen gebruikt. Haar aandacht is bij de man tegenover haar. Hij verroert niet. Zij heeft al langer gelezen dan nodig is, alleen haar lippen lezen nog en nog spreekt hij niet. Eindelijk schuift zij hem de brief toe, om hem te tonen dat er niets is tussen haar en Jean. Om ’t even wat hij dan antwoordt of zegt, altijd kan zij in de gewenste richting antwoorden. Maar hij wil de brief niet lezen, voor niets ter wereld durft hij zo iets. Zij scheurt hem, steekt hem in de kachel, herschikt voor de schouwspiegel een speld in heur haar en zegt dat zij niet houdt van advocaterij.</p>
<p class="indent">Wat is nu natuurlijker dan dat hij vragen zou wat zij dan wel wenst, waarvan zij dan wél houdt. Dan zou zij koketteren: dat weet ik zo niet. Ook haar wegen naar intimiteit zijn lange omwegen, maar het zou dan aan hem zijn om te vragen: houdt gij van doktoorderij? Neen. Van notarisserij? Neen. Van ingenieurderij? Neen. Lief en speels zou zij in een lang kinderlijk verhoor stukje voor stukje kunnen toegeven dat zij houdt van een stille man, die bescheiden is, goedhartig, vroom, met diep, innig gemoed. Wat voor ogen moet hij hebben? Blauwe. Hoe groot moet hij zijn? Zo groot. En zij zal zijn hand op zijn hoofd leggen. Gij, kus mij dan, kom los en vrees niet mij te kraken. Pletter mij, ik zal krachteloos in uw armen hangen.</p>
<p class="indent">Opeens doet zijn stem haar opschrikken uit een lange stilte. Nog versteekt zij de speld in heur haar en hij zegt dat er goede en slechte advocaten zijn, hij maakt grootmoedig het hof van zijn neef Jean. Als zij niet antwoordt zwijgt hij, verschrikt omdat hij iets gezegd heeft dat haar niet bevalt. Haar zwijgen verwijt hem: wat een conversatie! Kunt gij een vrouw niet twee minuten aangenaam bezighouden? Hij weet niets meer te zeggen en de vreselijke stilte duurt.</p>
<p class="indent">‘Hoe is het met vader, juffrouw Ursule?’</p>
<p class="indent">‘Goed, meneer André, dank u.’</p>
<p class="indent">Stilte.</p>
<p class="indent">‘En met juffrouw Octavie is het ook goed?’</p>
<p class="indent">‘Ook heel goed, dank u.’</p>
<p class="indent">Stilte.</p>
<p class="indent">‘Ze zullen wel vragen waar ik zo lang blijf.’</p>
<p class="indent">Deze voorlaatste kans om gul uit te roepen dat het op een halfuurtje niet aankomt, blijf toch nog wat, doe mij dat groot plezier, verspeelt hij uit angst dat hij geen conversatie zal hebben.</p>
<p class="indent">En zijn laatste kans verspeelt hij aan de brugpoort. Hij stelt voor haar te vergezellen. Uit beleefdheid zegt zij eenmaal zachtjes dat het niet ver is en zij is niet bang. Het is een aardeweg, hij zou haar een arm moeten geven. Desnoods zou zij wel in een karspoor trappen of nog dieper in een grachtje, om met beide armen gegrepen te worden. Ja, dan zal zij dat als een omhelzing beschouwen en haar armen om zijn hals leggen. Kom nu mee, André, ik zal u kussen.</p>
<p class="indent">Maar hij zegt dat hij dan in alle geval vijf minuten aan de poort blijft staan tot zij in de dorpstraat is. Zij gaat en voelt zich de zuster van de man die met zijn meid getrouwd is.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap11.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap13.html" class="calibreANext"> next page</a>
    
  </div>

</div>

</body>
</html>
