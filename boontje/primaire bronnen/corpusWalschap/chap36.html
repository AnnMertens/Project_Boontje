<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap35.html" class="calibreAPrev">previous page</a>
        

        
          <a href="chap37.html" class="calibreANext"> next page</a>
        
      </div>
    

    
<div class="booksection">
<p class="chap">16</p>
<p class="noindent">Wij in de kerk ’s zondags, wij dierven onze oren niet geloven toen wij onze oude pastoor van op de preekstoel hoorden afroepen: ‘zullen vergaderen in de huwelijkse staat: Mathias Ludovicus Glorieus en Coleta, Hendrica, Johanna van Doorslaeren, beiden van deze parochie, eerste roep.’ Waren het namen geweest als Desmet, De Clerq, Peeters of Janssens, wij zouden nog gedacht hebben dat wij ons vergisten omdat er zoveel zijn van die naam, maar Glorieus en Van Doorslaeren zijn geen werkendaagse namen en wij hebben goed de voornamen gehoord, Mathias en Coleta, Thijs en Let.</p>
<p class="indent">Het werd zo doodstil in de kerk dat zelfs de pastoor, die hardhorig is, het in de gaten kreeg en vragend over de koppen keek, alsof er iets geroepen of gebeurd was dat hem was ontsnapt. Daarna begon het volk te mompelen en van hetgeen de pastoor verder nog gelezen of gepreekt heeft, heeft zeker niemand nog een woord verstaan, zo waren wij weg met onze gedachten.</p>
<p class="indent">Thijs trouwen met Let! Ze mocht zo onnozel zijn als ze wilde en niet weten wat ze deed, was er dan op de Walhoeve niemand bekwaam om haar aan ’t verstand te brengen wat ze ondernam? Ze mochten haar nog zo beu zijn, nog zo blij er vanaf te geraken, dat was toch nog geen reden om dat meisje aan die venijnige valserik uit te leveren. En ze heet toch Van Doorslaeren, hebben die mensen dan geen eergevoel? Voor henzelf was het boeren te min, de meisjes wilden niets dan gestudeerden en nu laten ze Let trouwen met een boerenknecht, die niet eens een stiel kent. Het schijnt dat hij te Brussel wat met een broodkarreke gereden heeft, hij zal misschien hoop en al weten waarvan men brood maakt en dat men het eerst in de oven moet steken voor men het opeet, maar veel meer zal het niet zijn. Volgens ons is hij niet bekwaam om de simpelste wasmand te vlechten, want thuis bij Do heeft hij nooit iets uitgericht. Waarvan zal dat leven? Maar allee, zulk volk geraakt altijd aan de kost, gaat het niet eerlijk dan maar anders. Wat wij nog veel minder verstaan is dit: hoe zit het dan met dat proces? De Van Doorslaerens kunnen toch nooit zeggen dat zij dat huwelijk niet gewild hebben. Gewild hebben zij het: die Let is een kind en had een van hen gezegd: kind, dat willen wij niet, dan was er niets van gekomen. Hewel, hoe zit het dan met dat proces? Heeft die van het Hoogveld daar gelasterd of heeft hij de waarheid gezegd, dat zouden wij nu wel eens willen weten. Wij zouden eens willen zien, of wij iemand die ons dat aangedaan heeft met onze zuster zouden laten trouwen en wij zijn geen Van Doorslaerens. Het is niet te verwonderen dat de tongen loskomen. Er zijn er al die vlakaf zeggen dat Thijs niet alles gezegd heeft en dat zij hem op het laatste nippertje omgehaald hebben, met te dreigen dat hij Let niet kreeg als hij niet ophield. Er zou anders ’t een en ’t ander aan ’t licht gekomen zijn, dat het proces een andere afloop zou gegeven hebben. Nu wij het allemaal goed overpeinzen, was het immers zo klaar als pompwater dat Thijs meer wist. Wij zeiden: wat komen al die vertelseltjes te pas bij een ongeluk, maar ze kwamen daar juist niet te pas, omdat Thijs het voornaamste verzweeg. Had hij maar eens alles verteld, zeggen sommigen, Rosa ware voor twintig jaar de doos in gegaan. Vandaag krijgt Thijs zijn beloning en hebt ge dat blauw trouwkleed gezien? Die van de Walhoeve doen het goed, de Glorieuzen zullen ook opgekeken hebben.</p>
<p class="indent">Nonkel Dolf had een kruidenierswinkeltje overgenomen, het banaalste dat er bestaat, hij zat er zelf mee verlegen. Maar niet lang. Hij haalde zijn schouders op naar alles wat in de schabbetjes stond. Twee drie serieuze zaken, die hij op het oog had, waren hem op het laatste ogenblik ontsnapt. Er was geen tijd meer te verliezen, toen had hij dit kotje maar genomen, toch niet stomweg hoor. Niets beters dan een kruidenierswinkel: men eet à prix de gros en hoe luttel men ook verkoopt, eigen verteer is er allicht op verdiend, en meer moeten zij voor ’t ogenblik niet hebben. Hij kan nu op zijn tien gemakken uitzien naar iets geschikts voor een limonadefabriek, maar misschien neemt hij ook een brevet op een nieuwe politoer. Ge giet daar wat van op een zemen lapje en wrijft daarmee het meubel in altijd in dezelfde richting en ten hoogste drie keren op dezelfde plaats. Met een sponske gaat het ook goed. ‘En daarbij,’ fluistert hij Thijs in het oor, ‘ik wilde eens proberen of er in dat meisje iets inzit, zou ze een kilo suiker kunnen gerieven?’ Maar Thijs zegt dat ze dat niet moet kunnen, laat hem demonstreren met een hand in de broekzak en werkt voort in zijn winkeltje. Let is zacht, lief en gehoorzaam, hij is gelukkig.</p>
<p class="indent">Zij wordt naast hem wakker en denkt: Thijs moet koffie drinken, staat op en liefde geeft haar verstand om te doen wat zij nooit geleerd heeft. Terwijl hij eet, houdt zij hem in het oog, als hij haar aankijkt blinken haar ogen en lacht zij. Dan gaat Thijs naar de markt om groenten en zij denkt: straks moet Thijs weer eten. Zij proeft of de soep wel goed genoeg is voor Thijs, rumoert in de kachel die goed moet branden voor Thijs en snijdt haar stukjes vlees veel te klein om een groot stuk voor Thijs te hebben. Komt Thijs binnen om achter het glazen deurke af te wachten dat nog eens een oud vrouwke zo goed zal willen zijn in zijn winkeltje te komen, dan moet hij zien wat zij voor hem aan ’t klaarmaken is. Dat groot stuk is voor hem. En hij zegt dat het voor haar is. Zij: neen voor u. Hij: neen, het is voor u. En zij hebben elkander vast. Als Thijs gegeten heeft, moet hij straks weer eten, daarna telt hij het geld dat hij ontvangen heeft, trekt er de som af die hij deze morgen heeft uitgegeven en berekent het heden en de toekomst met trouwe ernstige ogen naar het plafond. Bewonderend kijkt zij van de stopkous op naar de ontzaglijke man, die dat alles in zijn hoofd heeft, alles zo doet dat het goed gedaan is en zo goed is voor haar. Zij wacht tot hij haar zegt nu bij hem te komen zitten tot Nonkel Dolf terugkeert van zijn belangrijke en geheimzinnige tochten. Hij zegt dat alles netjes en proper is, dat ziet hij graag, neen, hij wist niet dat zij zo’n goede huishoudster was. Hemelen openen zich in haar anders mat glanzende ogen, alles is voor haar vervuld als zij in zijn arm kan wachten op de terugkeer van Nonkel Dolf. Dan begint het feest van de nacht.</p>
<p class="indent">Zo volgen dagen, weken, eender van geluk, de luidruchtigheid van Nonkel Dolf kan ze niet verstoren. Nu eens weet hij een café te huren met vijf biljarts en daarachter een grote hof, prachtig gelegen, waarin hij tafeltjes en wissen zetels zou zetten en schommels voor de kinderen. Een fortuin te winnen, Thijs! Dan sleurt hij een valies aan vol flesjes vernis en politoer. Een vriend van hem maakt die, maar hij zal Thijs leren hoe men ze goedkoper en beter maakt en Thijs kan die zaak geheel alleen opzetten en uitbaten. Wil hij rijk worden of wil hij het niet?</p>
<p class="indent">Wat hij zelf doet weet Thijs niet, noch hij vraagt het hem. Hij verdient nooit tweemaal op dezelfde manier geld, soms met beetjes en soms met zo lange tussenpozen, dat men het aan zijn kleren en schoenen gaat merken, maar dan verschijnt hij weer plots als grand seigneur gans in ’t nieuw gestoken, betaalt huur en kost in ruim afgeronde bedragen en steekt forsige redevoeringen af over de politiek, die smeerlapperij, de domheid van het volk, de voordelen van de republiek op het koningdom en de meer delicate kwestie: nijverheid of handel. Maar niets vindt weerklank bij de twee die elkander bezitten en daarbuiten niets meer begeren. Hij drinkt nog een paar borrels snel achter elkaar en ‘goedenacht.’</p>
<p class="indent">Goed is hij, de nacht waarin Thijs zijn hand houdt in de zijde van zijn vrouw. Het zal een kwaje zijn, glimlacht hij, als ik eraan kom stampt hij. Voor haar kan het niet genoeg stampen. Het beweegt zich soms zo krachtig, dat zij haar hart bevangen voelt en de hand van Thijs neemt om hem te laten voelen hoe het toch weer tekeergaat. Als het te lang stil is, houdt zij luisterend de adem in: stamp toch, doe mij pijn, kind van Thijs.</p>
<p class="indent">Maar Nonkel Dolf zet zich met breed gebaar aan de tafel, neemt een lederen notaboekje en zilveren potlood en allemaal goed en wel, nu zullen zij eens rekenen. Geef hem een staat van in- en verkoop op. Zonder complimenten, wat verdient Thijs hier in dat barakske. Thijs liegt voor alles juist de helft, geeft het dubbel van zijn inkoop op en het dubbel van zijn verkoop. Zelfs dat is voor Nonkel Dolf niet eens de moeite van het opschrijven waard. Hij tekent nadenkend een grote hoofdletter D en houdt de vinger aan het voorhoofd om te vragen of Thijs stapelzot is, die zich voor zulke hongerwinst afslooft van ’s morgens tot ’s avonds. Maar Thijs is niet wakker te schudden uit de dommeling van zijn geluk. ‘Het zal beteren, Nonkel Dolf.’ Nonkel Dolf haalt de schouders op, is dat zijn zoon, een snul bij een sloor, slaapwel!</p>
<p class="indent">Nog geen veertien dagen later zegt hij vaarwel, want hij vertrekt naar het Waalse kolengebied, Brussel is voor ’t ogenblik niet interessant meer voor hem. Het ontstemt hem een beetje dat ze hem gemakkelijk laten gaan. Altijd is hij de blijde vertrekker geweest, die spijt en zorg krachtig weet af te schudden in de schoot van degenen die hij achterliet. Hij was een vrij man, die met grootse gebaren voor zichzelve leefde, mensen gebruikte, maar ze nooit nodig had. Van toen hij Thijs door het dorp had gedragen, zat zijn hart ongemerkt in de strik die ons allen bindt aan een plaats, huis, mensen en belet dat wij ons verlangen nalopen. Hij voelde het toen hij in het glazen deurtje tussen keuken en winkel stond en onbewust deed alsof hij iets vergat. Hij zette zijn twee valiezen neer, tastte zijn zakken af en op zijn lippen lag de vraag of Thijs hem zo maar liet gaan. Daar iets zo kinderachtigs nooit in der eeuwigheid over zijn lippen kon komen, zei hij dat hij geen lucifertjes had en nam het doosje dat op de schouw stond. Eenmaal buiten, werd hij inwendig woedend en maakte zich wijs dat hij eenvoudig vertrok uit schaamte over zulk een zoon, omdat hij het niet meer kon aanzien zoals die grote lorejas, die toch slim en sterk genoeg was, een hele dag liep te wroetelen om een halve boterham en tussendoor wat te spelen met een idioot wijf. Hij vloekte binnensmonds, hun kind wilde hij niet eens zien, het zal toch ook maar een idioot zijn. En toch hielp het allemaal niet, voor het eerst in zijn leven woog de vrijheid hem zwaar en had hij iets achtergelaten. Als de eerste weeën opsteken kruipt Let weg, zoals het moederdier de eenzaamheid zoekt om de pijn te lijden die de prijs is van haar geluk. Zij sluit de deur, slaat de armen in de lucht, nijpt de vuisten krampachtig toe, maar geeft geen geluid door de opeengeklemde tanden, want dit alles is haar deel en niet de zaak van Thijs. Hij heeft slechts het kind, gewassen en gebundeld, in zijn armen te nemen en zich fier te verheugen. Doorstoken en uiteengetrokken werpt zij zich op het bed, klauwt dekens en lakens overhoop en trekt de sprei met razende tanden op. Dan zit zij op de knieën, de buik met haar armen beschuttend. Dan valt zij op de zijde, zich spannend als een boog met opgestoken handen, dan wentelt zij zich op de rug en krassen haar nagelen, houvast zoekend, op de zijsponden. Dan springt zij op en trippelt doorgebogen en met de buik in de armen, op hoge tenen rond het bed, zoals een dier dat in een hol wil vluchten en het niet vindt. Dan ligt zij roerloos op het bed met klam zweet aan de slapen en durft niet ademen, uit vrees de sluimerende weeën te wekken, maar steeds met korter pozen overvallen en verscheuren zij haar.</p>
<p class="indent">Daarbij komt dan nog dat Thijs ongerust op de deur begint te bonzen. Er zijn ogenblikken waarop haar stem uitblijft, zodat hij meent dat zij aan ’t sterven is. Hij gelooft van haar niet dat het seffens gedaan is, dat hij dadelijk binnen mag, hij snelt de straat op om een dokter, die te laat komt en bijtijds: hij kan het kind opnemen en het een zelfstandig leven bezorgen. Hij kan Thijs twee drie beginselen van de kraambedverpleging bijbrengen en dan laat hij die twee alleen.</p>
<p class="indent">Het is een jonge zoon. En de eerste gedachte van Thijs is dat hij een bakkerij moet beginnen, zodat hij verstrooid tussen de slapenden van bed en wieg staat, een sterk man, gewichtig geworden door het vaderschap en de toekomst peilend met straffe blik. Maar zij doet maar alsof zij slaapt en omdat hij maar niet wil naderen, opent zij de klaar wakkere grote ogen waarin de strijd op leven en dood moe nasmeult en zij vraagt hem of het niet goed is. Hij knielt bij het bed en het is heel goed, zij is een braaf kind en nu zal hij een bakkerij beginnen. Hij vertelt aan haar oor dat hij klein zal beginnen met boterkoeken, krentekoeken. En crème fouettée maken kan hij als de beste. Spoedig zal hij een oventje zelf metsen in de kelder en hij is nog maar aan ’t uitleggen hoe fijn hij het gevonden heeft om de schouw uit de kelder in die van de keuken te brengen, als zij al slaapt. Maar zij schiet weer wakker om te vragen of hij content is. Hij is heel content, zij is een braaf, lief kind en die schouw zal hem hoop en al een eind buis van twee meter kosten. Ook zal hij het goedkoopste roggebrood van heel Brussel bakken en veronderstel nu maar, dat hij er geen andere klanten voor heeft dan boeren, die met paard en koe naar de vroegmarkt komen, wat denkt Let wel niet wat alleen dat reeds voor een bijverdienste is. Ook moet zij wel bedenken dat hij dat bakken ’s nachts verricht en dus de winkel niet moet laten varen. Zij slaapt natuurlijk weer vast, maar hij stapt met lichte tred over de tien eerste jaren harde arbeid, om dadelijk te belanden aan het ogenblik, waarop hij reeds hulp zal hebben van de tienjarige knaap. Wat zegt ge daarvan, vraagt hij, ik heb gezegd dat ik voor u zal zorgen en als ik iets zeg, dan doe ik het. Ik ben geen belover, zegt Thijs, ik doe. Natuurlijk zullen ze mettertijd verhuizen en een winkel met groter installatie overnemen, maar dat is nog toekomstmuziek en daarom zegt hij er ook nog niet veel over. Hij heft het hoofd op, vanwaar hij in de gleuf van het hoofdkussen heeft gedroomd en ziet eindelijk dat ze slaapt, juist als ze weer wakker schiet om te vragen haar het kind te tonen en, laatste angstvraag van de moeders, of het alles heeft. Het is een welgevormd voldragen kind met het gewone misnoegde oudemannengezicht. Het doet haar lachen omdat Thijs ook precies zo slaapt. Hij vindt niet dat het zo fel op hem gelijkt, het heeft in alle geval haar mond, helemaal, zie maar eens goed. Daar doet hij haar geen plezier mee, het kind moet op hem gelijken, het is zijn kind, zij wil het hem helemaal gegeven hebben.</p>
<p class="indent">En dan leggen zij het samen aan de borst, maar onder zijn leiding. Hij beschikt hoe ver zij mag afwijken van het gebod roerloos te blijven en toegeven aan de plicht op haar zij te liggen bij het zogen. Nog een beetje meer op de zij, maar de heup niet meer verroeren. Ook mag zij niet meer spreken en moet zij zacht door de neus ademen, want de adem trekt de melk op. Allee, spreekt Thijs aanmoedigend tot zijn zoon, allee, nu! Om hem door gulzigheid te verleiden, duwt hij met zachte hand mede op de borst. Eindelijk zuigt Nic. Het wordt zo stil dat men hem hoort zwelgen. Zalig hangt haar hoofd achterover en de dromen van Thijs zijn bij een zoon van negentien jaar die soldaat moet worden en hoe zal dat nu op de bakkerij gaan?</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap35.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap37.html" class="calibreANext"> next page</a>
    
  </div>

</div>

</body>
</html>
