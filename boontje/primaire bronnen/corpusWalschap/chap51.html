<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap50.html" class="calibreAPrev">previous page</a>
        

        
          <a href="chap52.html" class="calibreANext"> next page</a>
        
      </div>
    

    
<div class="booksection">
<p class="chap">6</p>
<p class="noindent">Voor de derde pionier, en deze was niet de eerste de beste, werd een groot huis met verdiep plus stalling met twee poorten in degelijke baksteen gebouwd aan de westkant van Deps, waar dit begrensd wordt door de Zandstraat. Dit is een klein uur van Houtekiet af, dus daar mocht het zeker. Toen alles klaar was kwamen de tien bewoners met hun inboedel, alles samen vier splinternieuwe postwagens vol, getrokken door acht paarden. Zij kwamen een post- en vervoerdienst inrichten: Deps ligt juist halverwege tussen twee steden. Op wagens en paardegareel stond een klein gouden wapen met een oud-Franse spreuk over eer, dapperheid of wat weet ik. De familie kwam recht uit Frankrijk. Daar had de vader het te bont gemaakt, zijn fortuin en dat van twee vrouwen verkwist, zijn en haar families, die hem telkens hielpen er weer bovenop te komen, teleurgesteld en bedrogen, in het gevang gezeten ook al. Uit medelijden met zijn lieve kinderen, ten getale van acht, die per drie, twee en drie sterk op elkaar en hun verschillende moeders geleken, een ziekelijk-gele vrouw die hij bij zich had was zijn derde, sloegen al de teleurgestelde en bedrogen familieleden nog eens samen en gunden hem als laatste kans een zaak te beginnen, schande die niet op hun adellijke naam mocht spatten. Daarom moest hij naar de vreemde. Op hun voorspraak, adel klist aaneen, week het kasteel van zijn onwrikbaar princiep af, verkocht een hectare van Deps, liet de rentmeester, monsieur Arthur, zelfs toezicht houden bij de bouw, maar wilde geen relatie hebben met de bewoner, die dat fijn aan zijn laarzen lapte. Hij noemde zich nu monsieur d’Hurlemont, zonder titel.</p>
<p class="indent">Zijn verbanning, de eenzaamheid van Deps achter zijn huis en de achterlijke armoe van ’s graven pachterkes ervoor, werden over die lustige lever gesmeten als een dwangkamizool. Hij vond niet beter dan met zijn wagens mee te rijden, zogezegd om toezicht uit te oefenen. In de stad, nu de ene dan de andere, amuseerde hij zich zo goed, dat hij eerst met de laatste wagen, nadien slechts ’s anderendaags terugkeerde, telkens nog meer dronken, indien het mogelijk ware geweest dit aan hem te zien. Nu ben ik stomdronken, zei hij soms, natuurlijk niet thuis, maar in gezelschap, doch niemand merkte het. Niet zozeer zijn vrouw maakte er een eind aan, want zij had sinds geruime tijd niet veel invloed meer op hem, maar zijn oudste, de schoonste, Iphigénie. Ja, al zijn kinderen droegen een Grieks klassieke naam. Hij was op zijn twintigste jaar reeds flink ongelovig geweest, had geen heiligennaam voor zijn kinderen gewild en zijn twee eerste vrouwen, die vroom waren, hadden de Griekse aanvaard omdat ze zo origineel klonken: Ismène, Cymèle enzovoort, de twee jongens, nog klein, heetten Ulysse en Hector, en er was zelfs een meisje Chrysosthème bij.</p>
<p class="indent">Iphigénie, zijn lieveling, veranderde op Deps plotseling. Het verstomde hem hoe zij hem de wet stelde. Altijd was zij zacht, teruggetrokken, lief geweest. Opeens nam zij gezag over hem, nam de leiding in huis en hij kon niet raden wat zij had: een doel of een wrok, in elk geval iets hards.</p>
<p class="indent">Met mistroostige ogen zocht hij Deps af, wat dat hem kon bezorgen. Niets dan de genoegens van de jacht, meende hij. Maar niet eens dat, niets dan zijn ongeluk. Hij was nog niet ver gegaan toen Houtekiet uit de struiken opstond en hem met de hand beduidde rechts uit te gaan, waarschijnlijk omdat hij zelf op een stuk wild zat te loeren. Het moest er nog bijkomen dat een boertje hem zijn enige afleiding in dit verdoemd gat rantsoeneerde, hij schoot wat hij raken kon, ook iets dat in Houtekiets richting liep; het schroot passeerde Jan op enkele meters afstand. Zo ontstond de vijandschap, door een positieve uitdaging. Zij verstonden elkanders taal niet en werden geprikkeld, de ene door Houtekiets rust en zekerheid, de andere door d’Hurlemonts bluf en bazigheid. Kortom; het moest nu eenmaal met gebaren gaan, Houtekiet wees hem dat hij naar huis moest gaan en versperde hem de weg naar het water toe. Woedend, brullend, hij had een geweldige stem, in een stortvloed van Frans, beweerde d’Hurlemont dat hij nu natuurlijk juist zou doorgaan niet eens naast Houtekiet heen, nom de Dieu, maar duwend als wilde hij los over hem heen. Hij zette zelfs de kolk van zijn geweer op Houtekiets borst, als wilde hij de botte boer niet eens met de hand aanraken. Dat was veel meer dan te veel. Vier rukken slechts en het geweer was uit zijn handen, het geweer vloog ergens heen. Nog was hij niet geleerd. Al was hij edelman, hij had geboemeld. In kroegen matrozen en uitsmijters ondersteboven gegooid, worstelaars uitgedaagd. En hij was een halve kop groter dan Houtekiet, die hij onstuimig bij de keel greep, om de sale paysan mores te leren. Met ontzetting voelde hij dat Houtekiet zijn handen losmaakte als waren ze totaal zonder kracht. Reeds oud, d’Hurlemont? Razend gaf hij hem een stomp onder de kin, die in Marseille voor enige jaren berucht was.</p>
<p class="indent">Houtekiet weet niet wat hem overkomt, een duizeling, een pijn, een woede, hij licht hem van de grond als ware hij een meisje, smakt uit alle kracht de enorme man met het achterhoofd op iets hards, een stronkje, ontdoet hem van bandelier met patronen en neemt ook het geweer mee. Wat maakt monsieur Arthur, de rentmeester, vreesachtige gebaartjes met zijn dikke handjes, als hij uit d’Hurlemonts beschrijving van de bruut, die zo maar wat last had willen verkopen daar op Deps, opmaakt dat het niemand anders kan geweest zijn dan Houtekiet. Want hoe hij van de grond ging als een zuigeling die opgenomen wordt, hoe hij neergesmeten werd en een vol uur in bezwijming bleef liggen, dat vertelt de vernederde er niet bij. Een kerel zus en zo en hij was buitengewoon brutaal. O, schrikt de rentmeester, die? Laat mij u waarschuwen! Dat is een hors-loi die voor niets achteruitgaat, de boswachter is spoorloos verdwenen toen die Houtekiet zich op Deps gevestigd had met een meid, ongetrouwd, zo maar, een echte wilde, enfin. Dat bekoelt d’Hurlemont niet. En het is juist iets voor hem de streek te bevrijden van haar draak. ‘Ja, draak, goed gezegd, giechelt de rentmeester, hij is onze draak.’ d’Hurlemont meent, dat als die draak nu op zijn beurt niet heel gauw spoorloos verdwijnt, hij zal verdwijnen met een spoor, rentmeester, comprenez-vous, parce que, moi n’est-ce pas, je ne me laisse pas faire, Ah, par exemple! De handjes doen wanhopig, het volle buikje schuift en wipt op de stoel alsof de zit heet gekookt wordt, binnen de drie minuten is rentmeester buiten om het zeker niet bij te wonen. Hij kent d’Hurlemont van reputatie en Fransen kunnen geweldig doen, wij lieden menen dat het precies zo gaat gebeuren als zij zeggen.</p>
<p class="indent">Nu werd het leven wat boeiender voor de geïsoleerde man. Hij doolde door Deps en slenterde, speurend naar een gelegenheid om het Houtekiet betaald te zetten. Zo ontdekte hij op een avond de minnarijen die op Deps weer regelmatig beoefend werden sinds Joep en Liza er woonden en dus de angst om de demonische wedijver van Liza en Lien geweken was. Van overal kwamen paartjes naar dat dorado. Lien was er nooit meer, Houtekiet was er dikwijls, Liza was er altijd, maar zonder Joep: zij kwam voor Houtekiet. En deze dingen zegden Joep ook niets. Hij werkte tot het donker was, wist van week noch zondag, kende het uur aan het licht, maar vooral aan zijn honger. Van zijn zevende tot vijfendertigste heeft hij boerin Dobbelaere gehoorzaamd, van zijn vijfendertigste tot zijn doodssnik zal hij doen wat Liza zegt, direct, zonder tegenpruttelen. Dat is de man die zij hebben moet, want zij woont daar voor Houtekiet en een kat kan een halve dag roerloos op een prooi wachten, maar een vrouw een half leven. Soms komt een man alleen, die op haar gerekend heeft. Hij krijgt geen kans: zij is Houtekiet gewijd, zij weigert met vreugde elk plezier om die titel te bevestigen. Want het was geen orgie op Deps zoals d’Hurlemont verteld werd. Er woedde daar tussen peis en gezelligheid door een krachtige dierendrift die zich niet schaamde. Als ze dikwijls hun vrees uitspraken dat ooit een van hen zou babbelen, ‘jaja: trouwen, kinderen, verslijten, braaf worden, spijt krijgen en dan de jeugd het plezier misgunnen, zo zal het gaan,’ dan was het alleen om Houtekiet te horen zeggen, rustig, zeker: ‘Dat wil ik eerst zien.’ Wat hij niet zien wilde, gebeurde doorgaans niet, dat wisten zij wel, dat sterkte hen. Indien ze hun verrader nu al kenden, zeiden ze, zouden ze hem bij voorbaat met dikke stenen beleggen, omwinden met ijzerdraad en neerlaten in het water.</p>
<p class="indent">d’Hurlemont vond geen vrijende paartjes die hij op heterdaad had willen betrappen of bespieden ongezien. De heren stellen zich heel wat voor van de boerenliefde als zij weer helemaal verwant wordt aan het dier. Zij is dan niet gehitst, zij is rustig, blij en vanzelfsprekend. Hij kwam in een groepje terecht dat zelfs ingetogen was als een nonnenrecreatie, want het had onraad gehoord. Om zo maar met een groet verder te gaan was hij veel te joviale flierefluiter. Hij bleef wat gekscheren in zoveel Vlaams als hij reeds opgeraapt had met de vlugheid van bereisde avonturiers. Te meer daar Houtekiet er niet bij was.</p>
<p class="indent">Hij viel mee. Een gezellig, vrolijk man, zijn Vlaams was koddig en waarom hem de indruk geven dat men hem ver weg wenste?</p>
<p class="indent">Bij een vrolijk halfuurtje zou het gebleven zijn zonder Liza, de zoekende, de stookster. Zij berekende bliksemsnel de kansen van weer een roekeloos hoog spel. Tegen zo iemand, een man met relaties en macht ver in de wereld, groter en flinker dan de boswachter die Houtekiet uit jaloersheid, meende zij, had neergeslagen, zou Jan niets durven doen. Hij zou haar afdreigen, de meneer zou haar beschermen, Houtekiet zou eindigen met smeken en dan zou zij haar conditie stellen.</p>
<p class="indent">Vrolijk trekt ze d’Hurlemont bij de hand neer. De anderen laten hem flikflooien zonder verroeren: mocht hij soms een spioen zijn, dan zal hij slechts van zijn eigen kusjes kunnen vertellen, hij zal van henzelf niets hebben gezien. Toen kwam Jan Houtekiet. Hij trok Liza van d’Hurlemont weg en joeg hem met een ‘hop, naar huis’ de struiken in. d’Hurlemont ging en verkropte de vernedering omdat het wel moest. Het gezelschap zat sprakeloos verstomd: een grote dezer aarde verjoeg Jan als ware hij een kwajongen. Nu wat restte d’Hurlemont anders dan de kortste vernedering door de vlugste vlucht? Alleen en in het donker was hij immers totaal machteloos tegenover Houtekiet, die hem baas kon en zoveel hulp had als hij wilde. Maar de vernedering woog te zwaarder daar hij niet wist hoe gevoelig hij Houtekiet geraakt had in Liza. Dat zou hem een voldoening geweest zijn. Nu begreep hij er niets van. Waande die bruut zich een negerkoning met mannenrecht op alle vrouwen van zijn stam?</p>
<p class="indent">Hij keerde natuurlijk des avonds nog terug naar het groepje. Wat er gebeuren ging wist hij zelf niet, maar om de dood niet liet hij zo iets op zich zitten. Als hij zelf viel, zou van de ander toch ook niet veel overschieten.</p>
<p class="indent">Houtekiet was geen man die een vrouw bewaakte, listig en achterdochtig. Eerlijk gezegd achtte hij zijn vijand niet dapper genoeg om hem een derde keer op eigen terrein te tarten. Toen hij de waarheid vernam, van vrijers die Liza vruchteloos gesmeekt hadden haar verstand te gebruiken en hoopten dat Jan er met een afstraffing een einde aan zou maken, voer de duivel in Jan Houtekiet. Eerst en vooral kreeg Liza de afstraffing. Hij sloeg haar in haar hut bont en blauw, zonder notitie te nemen van Joep, die suf van ontzetting flauwtjes zijn arm remde, vrezend dat de geliefde het bestierf. Eigenaardig is een vrouw. Nauwelijks was Houtekiet de deur uit, of zij verwenste niet hem, maar Joep; want die slagen heeft zij gekregen wegens haar ruzie met Lien en ware Joep een man als Houtekiet, dan ging hij Lien op staande voet hetzelfde geven. Maar dat durft gij, lafaard, immers niet. Inderdaad neen, Joep dierf het niet. Joep kroop schuldbewust in ’t bed. Wij beloofden ons kwaad te vertellen zoals ons goed, welaan. Van Liza gaat Houtekiet over huis recht naar d’Hurlemont. Hij is ook nu rustig en beheerst, hij is nooit of nimmer opgewonden gezien. Hij draagt een haas in de hand. Het is even na de noen. Dat uur heeft hij niet gekozen. Maar het geluk der onbevreesden wees het hem aan: d’Hurlemont ligt boven te siësten, gewoonte die hij aangenomen heeft uit verveling. Zijn vrouw zit beneden in een zetel te dutten. Er laat zich geen kind zien, tenzij Iphigénie, de oudste, die Houtekiet hebben moet.</p>
<p class="indent">Hij biedt haar glimlachend de haas te koop aan voor zo goed als niets. Lief kan hij zijn, zij lief tegen als het haar aanstaat, en zij weet niet wat haar in deze donkere gladiator aanstaat, niets dat zij noemen kan en toch alles: zij voelt zich schielijk blozen. Zij meent niet goed begrepen te hebben omdat hij zo weinig vraagt, maar zij spreken vingertaal, dat doet hen stil en hartelijk lachen. Zij kan wel kopen zonder voorkennis van mama, maar toch gaat zij deze de haas tonen. Goede inval, want mama denkt eraan dat de stroper hem voor dezelfde prijs ook moet villen. Zo’n lieden doen dat vlug en goed, zegt zij, en in de keuken geeft het een heel gehaspel. Wacht men tot papa het doen wil, dan hangt de haas tot hij riekt. Argeloos zegt zij nog: ‘Kom eens zien, mama, wat een mooie tanden die man heeft.’ Doch mama dut voort.</p>
<p class="indent">Zij keert terug bij Houtekiet. Weer hebben ze plezier met villen te vertalen op vingeren. Waar? Hier? Daar! Kom! Elkaar toelachend gaan zij naar de stalling. Zij wijst hem aan een balk een nagel waaraan hij de haas kan hangen. ‘Qu’est-ce que vous faites?’ glimlacht zij, niet boos, maar verbaasd, als hij haar onder de opgeheven arm zacht aanraakt. Zij kan hem reeds niet meer ontsnappen. Dat beproeft zij ook niet. Nooit heeft Houtekiet het begrepen. Nooit heeft Iphigénie het begrepen. Heeft het verval dat zij van kleins af heeft meegemaakt en des te scherper gevoeld, daar zij als kind vakanties op kastelen doorbracht die haar nu verbannen hebben; heeft het gedurig verhuizen, dat is terloops omgaan met vreemden die men toch niet terugziet; of heeft het wanhopen op Deps aan een behoorlijk huwelijk haar preutsheid gebroken? Of d’Hurlemonts bloed, of alleen maar de prachtige Bohemer? Niemand heeft dat ooit begrepen. Nochtans, als iets vaststaat in de geschiedenis van Deps, dan is het dat Houtekiet en Iphigénie d’Hurlemont elkander hebben liefgehad met een liefde, huiveringwekkend.</p>
<p class="indent">‘Attention, attention,’ herhaalt zij, liggend op een hoopje hooi, rantsoen voor de paarden. Maar de waarschuwing geldt alleen het verrast worden langs de poort. Als zij zich eindelijk wil verzetten is het te laat. Zij ligt neer, verlamd, wit.</p>
<p class="indent">Rustig vilt hij de haas. Als het pelsje over de kop gehaald is, de enige moeilijkheid die wat aandacht vergt, ziet hij dat haar ogen, tot dan toe groot en wezenloos naar de zolder gericht, hem zacht verdroomd aanstaren. Tederheid doorstroomt hem. Hij buigt zich om haar te zoenen, haar lippen openen zich nat en onnoemelijk week, hij kust vervoerd haar hoge tanden. Ja gij dierbare grond mijner vaderen, moord, wraak, gruwel, maar ook deze zoetheid. En zij kust hem en weent en kust hem.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap50.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap52.html" class="calibreANext"> next page</a>
    
  </div>

</div>

</body>
</html>
