<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap60.html" class="calibreAPrev">previous page</a>
        

        
          <a href="chap62.html" class="calibreANext"> next page</a>
        
      </div>
    

    
<div class="booksection">
<p class="chap">16</p>
<p class="noindent">De jaren vliegen, de vrouwenschoten dragen vrucht, kinderen schieten welig op, de watermolen van Houtekiet ligt al lang gereed, hij is nu aan een dorsmolen bezig en Baert breidt zijn zaken uit. Zij hebben beiden hun terrein. Maar in de zorg voor allen, in de trots om hun Deps, in hun rauwe eigenaardigheden zijn zij vrienden eendrachtig. Baert raadpleegt Houtekiet over het toewijzen van grond aan nieuwe kwekers. Houtekiet, zegt hij, is de enige man op Deps waarmee hij verstandig praten kan. En wij dan, roepen de plukkers. Met u verlies ik mijn tijd, gij zijt allemaal stomme lompe boeren, uw geluk is dat ge ons hebt, mij en Jan, zwijgt en werkt, dat is al wat ge te doen hebt. Gedachten? Gij hebt geen gedachten, gij denkt en doet maar wat u voorgezegd wordt, stomweg. En als ik en Jan er niet meer zullen zijn, zult ge weer luisteren naar de zeveraar van ’t kasteel. Tien jaar en ge zult weer niets meer hebben dan luizen.</p>
<p class="indent">Aan Jan kan hij uitleggen hoe men zaken doet. Daar moet men een vrouw voor hebben die geleerd heeft. Hij toont Jan de dikke schrijfboeken met Iphigénies prachtig pensionaatgeschrift, dat hem verrukt heeft tot zijn laatste levensdag. In die boeken wordt alles, maar alles, opgeschreven dat op zijn erf komt of het verlaat, de lonen tot de toevallige stuiver voor een boodschap of karwei. Dat is alleen haar werk. Dan is er nog een dagboek, een kronijk. Hij heeft een boerse verering voor schrijven, voor schoonschrift en voor al het geschrevene. Hij zegt haar elke avond wat daarin moet gemeld worden. Korte zakelijke nota’s: 31 nov. Kan tegen kerstmis 60 ganzen leveren, alleen al aan Mr. Sercu. 1 december. Ottevaer verandert mijn broedkastje zoals ik gezegd heb. Ik neem de buizen breder. ’s Anderendaags bij zijn thuiskomst uit de stad staat het er al in. Hij leest Jan uit dat boek voor. Opgeschreven komt zijn doen hem belangrijker voor en hoe verder hij terugbladert, des te drukker, beziger, voller verschijnt hem zijn leven. Als hij soms één minuut stilzit, leest hij een minuut in het dagboek, onder andere de geschiedenis van zijn proeven in de kwekerij die zijn paradijs is en dat van Houtekiet. Al wat vleugels heeft is daar welkom, wordt bestudeerd, te paren en te broeien gezet op eigen en vreemde eitjes, zus gevoed, zo gevoed en aan diëten onderworpen. Baert is maar een boerenzoon; Houtekiet, met de dieren mee opgegroeid, verrast hem met onuitputtelijke kennis van hun gewoonten, verslingerdheden, hun spoor, slag, zang. Hij vangt in stroppen, vallen en met de handen bunzing en wezel die ’s nachts inbreken, ratten die de hoenders overvallen. Hij zegt: die is ziek, als Baert het nog niet gezien heeft, dat is vergif, als Baert meent dat het medicijn is, die is oud, als Baert meent dat het een jonge is, dit is een ander soort, als Baert meent dat het hetzelfde is, die zullen zich doodvechten als Baert meent dat ze in dezelfde kooi mogen. Hij brengt nesten met eitjes aan, mannetje en wijfje erbij, dat kan alleen Houtekiet. Zeldzame vogels waarnaar Baert verzucht heeft, brengt hij op een goede morgen, alsof hij maar te fluiten had en dan komen ze op zijn handen zitten. Hij kan een geslagen uur bij die volière zitten. Al wat erin zit kent en vertrouwt hem. Hij kauwt iets, drukt zijn mond aan de ijzerdraad en dan komen twee duifjes aan zijn lippen eten.</p>
<p class="indent">Er is niets gedwongens in de stem waarmee Iphigénie zegt dat Jan er geweest is. Jan kan tot haar gesproken hebben als tot zijn zuster, zij als tot haar broer. Jan kan er ook zó geweest zijn, dat haar hart voller en lichter is van gekweel, getsjilp, geroekedekoe en zangvogelgejubel dan de volière in volle zon en zij dada, dada gaat doen voor alle hoekjes en nestjes, van kanarievogeltjes tot kalkoen. Want haar scrupules van voor het huwelijk bestaan niet meer en haar gruwelen voor zijn moord is veranderd in een vreemde fierheid: zelfs dat heeft Jan voor haar durven doen en zoveel heeft zij voor hem gedaan. Zijn manslag en haar zwijgen, welke liefdebewijzen hebben zij uitgewisseld! Als hij komt brengt hij niets dan geluk en laat niets dan geluk na. Als hij kwelend dada doet naar alle vogelen en dieren, is het omdat deze weten zoals zij, hoe zacht en goed de man is die zij vertrouwen en dat weten de mensen niet. Niets dan goed is Jan voor haar.</p>
<p class="indent">Doch meen niet dat iedereen dada doet, die Houtekiet in huis heeft gehad. Op zekere dag wordt vernomen dat Joep Joppe reeds sinds een week onder zijn afdakje voor gereedschap op een kruiwagen slaapt. De lummel laat zich dat welgevallen. Na de terugkeer van Lien en met het zwartje in huis is Liza veranderd. Nog vrolijker geworden, nog luier, veel dikker. Haar hoop op Jan heeft ze opgegeven, zij is aan alles, alles onverschillig. En met het zwartje is het dik aan. Samen werken ze, of liever het zwartje werkt en Liza is erbij. Het zwartje kweelt zoet of fluistert en Liza kan haar plezier niet op.</p>
<p class="indent">Ze hadden de was gedaan, die Liza vroeger spelenderwijze alleen deed, ze hadden de kinderen met een boterham naar bed gejaagd en toen Joep bij valavond thuiskwam was zijn botermelkpap er niet, zijn pan aardappelen, in zoete lies gebakken, ook niet. De dikke luie en de kleine rappe lagen op het bed iets te smullen en zeiden dat ze te moe waren om het vuur aan te maken en te koken. Joep scheurt ’s avonds van de honger, hij vroeg driemaal naar pap en dat was te veel, hij had van doodmoede vrouwen iets onmenselijks geëist. Hij werd met schande buitengejaagd en daar moest hij voortaan ook maar slapen, schreeuwde Liza, gij vent zonder hart, gij vrouwenbeul. Als Benooi Dobbelaere in de gaten krijgt, dat de sul zich zonder meer het bed liet ontzeggen, beweert Joep dat hij het nu al gewoon is, maar de twee eerste nachten heeft hij geweten van stijfte en kou. Och Benooi, dat is een kwestie van gewoonte.</p>
<p class="indent">Houtekiet gaat naar de kruiwagen en zegt: ‘Joep sta op, ezel.’ Hij brengt Joep voor het echtelijk bed, dat goed gevuld is, en zegt:</p>
<p class="indent">‘Leg u hier.’</p>
<p class="indent">‘Moet ik tussen de twee liggen?’ vraagt Joep en zo tast Houtekiet in ’t donker dat het zwartkopje achter Liza onder het deksel gekropen is. Zoals Lien haar bij hem verraste, verrast hij haar bij Liza. Het is dat kleintje met haar onschuldig communicantengezichtje allemaal om het even in welk bed ze kruipt.</p>
<p class="indent">Later vertelt Liza er schaterlachend nog bij dat Houtekiet het kleintje bij de nek uit het bed getrokken heeft zoals een konijn uit een pijp, het zich op de knie gelegd gelijk de schoolmeesters een bengel en hij sloeg er Jezus-maria niet nevens. Ook dat Joep compassie kreeg met het kind, zijn kop uit de dekens stak en zei: ‘Laat het maar, Houtekiet, zoveel geef ik er niet om, ik zal wel terug naar de kruiwagen gaan.’ ‘Het scheelde geen haar,’ schatert Liza, ‘of Joep had van Houtekiet daarvoor een dubbel pak slagen gekregen.’ Gelove ’t wie wil, maar als zij Joep belachelijk kan maken, laat zij het niet.</p>
<p class="indent">De Anna van Door Dobbelaere deed ook niet dada toen zij van Houtekiet een muilpeer kreeg. Zij heeft kinderen zoals anderen, een Houtekietje en gewone, maar een van die gewone is dwars. Het is een kind bleek als een lijkje, bijna doorschijnend van vlees en het heeft grote, diepe, brandende ogen. Het zwijgt omdat het niet goed kan spreken, het speelt niet omdat het verliest of zijn zin niet mag doen, het eet niet tenzij als men het slaat. Wordt het te hard geslagen naar zijn zin, dan duwt het tot het alles kan overgeven. Het zit in een hoek en loert naar wie zal slaan, vijandig, met haat. In die loerende ogen is niets kinderlijks. Wie ze op zich gericht voelt, voelt zich doorzien, of bespot, of veracht. Wie een geheim zou hebben en in die ogen kijken, hij zou menen dat zij het geheim kennen. Zelfs de vader kan met dat kind niet spelen zoals hij ’s avonds met de anderen doet. Hij ziet met droefheid dat de moeder het verontrecht, wil dat goedmaken en kan niet. Het kind fixeert hem vanop zijn knie, weigert te lachen of te spelen en als hij het niet gauw wegstuurt zal hij opeens woedend worden en het slaan zonder dat het iets gedaan heeft. Laat men het gerust, dan komt het zich ergens in de weg zetten tot het geslagen wordt. Het sart broertjes en zusjes en is zo gewoon geworden aan het slaan van moeder, die wild wordt alleen van de loerende ogen te zien, dat het van langsom tergender dingen uitvindt om zijn haat te voeden met de straf. Het weent zelfs niet meer. Het is ziekelijk, maar als het zich ziek voelt worden zegt het niets. Opeens is het dan heel krank en niemand heeft er medelijden mee, de moeder maakt zich kwaad: men ziet dat het er genoegen in vindt de anderen ongerust te maken.</p>
<p class="indent">Benooi Dobbelaere vertelt Houtekiet dat het nu bij zijn broer toch wat te ver gaat. De moeder slaat het kind van langsom harder en dikwijler, de vader verzet er zich van langsom minder tegen. Hij zegt dat er anders aan dat kind niets te doen is, het heeft waarlijk de duivel in. Zo vertelt Benooi. Houtekiet zegt niet: ik zal dit of dat doen, maar gaat er dezelfde dag heen. Hij doet Anna het kind poedelnaakt uitkleden, en als het daar staat, een geraamte, rillend, vol blauwe plekken, geeft hij de moeder de muilpeer, maar een zo geweldige, dat zij buitenstormt, gillend: ‘Hij vermoordt mij.’ Door zegt: ‘Ge hebt gelijk Houtekiet, ik heb het nooit gedurfd.’</p>
<p class="indent">Het kind is door die muilpeer aan moeder veranderd. Anna keek het niet meer aan. Zij deed of het was er niet meer en dit was geen doen alsof, het bestond eenvoudig niet meer voor haar, zo was zij het beu. Maar nu trachtte het kind zich te doen opmerken door haar voorzichtig en verlegen dienstjes te bewijzen. De moeder echter heeft het langer volgehouden. Het kind heeft zich langsom meer beijverd in gedienstigheid, nooit heeft Anna haar hart geopend. Zij bekende zichzelf dat zij onrechtvaardig was, maar zij kon dat kind niet liefhebben zoals de anderen. Groot geworden, zijn die anderen uitgetrouwd, dat kind is bij vader en moeder gebleven om voor hen te zorgen. De moeder was er niet dankbaar voor, zij bleef even hard en werd norser en nukkiger naargelang zij ouder werd.</p>
<p class="indent">Nog een andere gebeurtenis uit het leven van onze stichter weze in het kort verteld. Het echtpaar Bijloo vocht vanaf de eerste dag, zij een magere met een grote bittere mond, hij een bleke cholerieker. Buitenshuis waren zij voor iedereen de vriendelijkste mensen van de wereld; binnen en samen waren zij in een oogwenk slaags, sloegen alles stuk, bedreigden elkaar met de dood en zetten elkander tot buiten na, soms hij haar, soms zij hem, dat hing van iets onbekends af, misschien van het wapen, want met blote handen waren zij elkaar ongeveer waard, zij in elk geval niet minder sterk dan hij. De opgejaagde liep een of ander huis binnen, waar de moordlustige door tussenkomers gekalmeerd werd. Zij konden dan nooit zeggen waarover zij eigenlijk ruzie hadden: het begon met een onnozelheid, twee minuten schelden en ze waren slaags. Toen men op Deps hun gewoonte nog niet kende, vreesde men dat er eens een kwade slag zou vallen. Houtekiet ging er eens binnen, zegt men, toen zij volop aan ’t gooien waren en vroeg de man, Talus Bijloo, of hij soms niet wist waarvoor een vrouw eigenlijk diende, daar het erop leek alsof hij ze slechts in huis gehaald had om ermee te vechten.</p>
<p class="indent">‘Vrouw!’ schreeuwde Talus, ‘dat is geen vrouw, dat is een serpent!’</p>
<p class="indent">‘Wilt ge ze niet,’ vroeg Houtekiet, ‘dan neem ik ze.’ En hij maakte zulkdanige toebereidselen dat Bijloo ze voor hem in zijn armen wegborg.</p>
<p class="indent">Doch zo zouden wij aan ’t vertellen blijven, gelijk al de oude mannen van Deps als zij het over Houtekiet hebben. Belangrijker is de watermolen.</p>
<p class="indent">Hij ligt al zo lang klaar, door Houtekiet gans alleen, zonder plan of maten, uit liefhebberij, op herinnering en verbeelding af, uit zwaar, hard hout stuk voor stuk gereedgemaakt. Als Baert hem alles op de grond ziet leggen zoals het ineen moet passen, schiet er als elektriciteit in zijn pezen. Eer het een week verder is, zweert hij, zijn de molenstenen hier en het ijzerwerk. En zo geschiedt. In de dorsmolen heeft hij minder vertrouwen, want hij heeft ijzeren dorsmolens gezien en Houtekiet maakt hem wel eenvoudiger, veel zwaarder echter, uit hout. Doch Baert heeft eerbied voor al wat oorspronkelijk is, ook de dorsmolen moet er komen.</p>
<p class="indent">Op zekere dag biedt hij Houtekiet zijn karren aan met de vlugge, geweldige honden, om er na de thuiskomst uit de stad baksteen mee te halen. Een watermolen fixeert men immers niet in muren van vlechtwerk met klei. Houtekiet beweert dat hij zelf zijn stenen zal bakken. Zelfs Baert ontgaat dat Jan de grondslag legt van een Depser nijverheid.</p>
<p class="indent">De klei zit vijf steken diep, maar vijfendertig steken diep zit ook nog klei. Nu wordt verteld dat Baert, met al zijn gebluf over zijn verstand, toen toch zo slim niet was als Houtekiet. Hij heeft lang volgehouden dat het voordeliger was de steen te kopen. Zelf steen bakken? Dat doen alleen boeren die te gierig zijn om een cent uit te geven. De steen deugt ten eerste niet en ten tweede, als zij achteraf hun rekening maken, arbeid en kolen, blijkt dat hun eigengebak duurder is dan gekochte steen. Zei hij dat omdat hij liever zelf steen zou geleverd hebben? Meende hij het werkelijk? Tot zijn eer moet getuigd worden dat anderen het niet zeggen mochten: laat Houtekiet doen, hij heeft meer verstand dan gij allemaal samen. Maar hij kwam soms zenuwachtig het hoofd schudden bij de put, waarin Houtekiet stond, één brok klei, tussen zoveel van zijn kinderen als er een spade konden vasthouden of klei wegdragen in de vorm. ‘Jan, schei uit, ’t is te stom!’ Waarom zou Jan uitscheiden, hij deed het nu eenmaal graag, hij was geen boer die jarenlang hetzelfde werk herhaalt. Toen Leis en zijn knapen echter de watermolen gebouwd hadden als een fort, bleef Houtekiet voortgraven en bakken. Zijn kinderen groeiden in kracht en aantal. In steen die goedkoop was en niets kostte van vervoer bouwden onze vaderen huizen over de lemen hutten of ernaast. Nu nog leveren Houtekiets van Deps steen aan het omliggende. Wij allen hebben geschaatst op de putten die zij in vele jaren hebben uitgegraven. Alleen Joep Joppe bleef in zijn hut: voor hem had akker belang, hoe hij woonde niet. Gedurig rookt de steenoven van Houtekiet. Baert levert er de kolen voor. Nu begrijpt hij.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap60.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap62.html" class="calibreANext"> next page</a>
    
  </div>

</div>

</body>
</html>
