<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap40.html" class="calibreAPrev">previous page</a>
        

        
          <a href="chap42.html" class="calibreANext"> next page</a>
        
      </div>
    

    
<div class="booksection">
<p class="chap">21</p>
<p class="noindent">Terwijl men Thijs het gekwetste oog uitnam, en verpleegde alsof hij, juist hij, na ingezien te hebben dat de mens slecht is, geen twee ogen meer nodig had, verzorgde Let zijn kinderen, wachtend op zijn terugkomst.</p>
<p class="indent">Hij kwam. Voorbereid op meer en harder slagen dan zij ooit had gekregen, gereed om voor zijn voeten dood neer te stuiken, indien hij zulks in zijn wijsheid mocht beschikt hebben, boog zij hoofd en rug bij voorbaat, maar kon zich niet weerhouden schuins op te loeren, of zijn wonde wel goed genezen was. Zijn oog keek streng de keuken in. Hij kuste een voor een de drie kinderen, richtte ten slotte het oog op Let, wees met de vinger naar de deur en zei: buiten.</p>
<p class="indent">Lang had hij over die straf nagedacht. Haar slaan kon hij niet, dat was laf. En zij had immers vroeger slagen gekregen voor om het even wat, voor kleinigheden, soms voor helemaal niets. Hij wilde een straf vinden die haar deed voelen dat het om iets ergers dan alles ging. Eindelijk had hij dit korte bevel gevonden. Hij wist dat zij buiten nergens heenkon, hoe zij Tieleghem gevreesd had en afschuw had van de Walhoeve. Zij zou dus tot ’s avonds in de stad dolen en dan komen kloppen aan zijn garage. Hij zal opendoen, zij zal hem om de hals vallen, hij zal hard blijven. Maar eindelijk zal hij haar toelaten nog eenmaal in zijn huis te overnachten, ’s morgens zal hij haar de kinderen doen wassen, het heengaan zal haar nog harder vallen en hij zal dan zeggen dat zij mag blijven omwille van de kinderen. Dat zal hij dan zo moeten volhouden, hij schat wel een maand. Elke toenadering zal hij afwijzen met de woorden dat zij hier alleen voor de kinderen is. Daarna zal hij haar uitleg aanhoren, want hij is er zeker van dat zij of verrast of misleid is; een gewone ontrouw was het zeker niet. Het komt er maar op aan haar diep in te prenten hoe gruwelijk haar misstap is. Zijn oog lost haar niet: buiten.</p>
<p class="indent">Dit is erger dan alles waaraan zij zich verwacht heeft, erger dan de dood. Zacht en bang vraagt zij of zij buiten moet gaan en Thijs herhaalt met hetzelfde ene woord zijn bevel. Waar zij naartoe moet, Thijs? Dat kan hem niet schelen. Daarop antwoordt zij: ‘’t is goed, Thijs, ik ga.’ Zij staat op en haar leven is ten einde: hij is haar leven geweest. Daar hangt haar hoed, daar hangt haar mantel en in de schapraai onder het strijkdeken ligt het geld. Zij legt dat geld op de schouw en zegt met de rug naar hem dat het geld is voor een leren jas. Zij wacht. Als dat niet helpt, iets beters kent zij niet om hem in het uiterste ogenblik milder te stemmen. Het is al veel dat hij zwijgt. Zachter herhaalt zij: ‘Thijs, hier is het geld dat ik gespaard heb voor een leren jas.’ Hoe gelukkig is hij vroeger met spaargeld geweest, nu blijft hij hardnekkig zwijgen. Het arme hart verliest zijn laatste hoop. Zij vraagt wie voor de kinderen zal zorgen, maar Thijs herhaalt zijn bevel. Alsof het haar niet meer aangaat wat voortaan met de kinderen zal gebeuren.</p>
<p class="indent">Aan het trapje keert zij zich nog eens om. Thijs, wanneer zij dan mag terugkomen? Hij kan haar niet doorsturen met de belofte dat zij mag terugkomen. Hij mag zeker niet zeggen: vanavond al. Eenmaal moet zij de doodsangst van een definitieve scheiding doormaken. Thijs herhaalt voor de derde maal: buiten!</p>
<p class="indent">Zij groet van aan het trapje lief en deemoedig, Nic, Leo, Dolfke en Thijs. Haar doling is eerder voltrokken dan die van de man met de grijze baard. Niet door een voorop bedacht plan, het is zo maar een inval. Besluiteloos staart zij rond in de garage, ziet de flessen chloorzuur staan. Zij zet er een aan de mond en drinkt. Toen Thijs haar voor dit vergif gewaarschuwd had, had hij niet overdreven. Hij weet alles goed. Men spartelt even.</p>
<p class="indent">Gij die geleerd zijt, stelt belang in vele mensen die gij niet eens kent en die belangrijk zijn door wat zij denken, schrijven, uitvinden, doen. Dikwijls weet gij niet eens of zij getrouwd of jongman, nog in leven of reeds dood zijn. Wij op den buiten kennen slechts elkander en wat in ons leven gewichtig is zijn de eerste dingen van het leven zelf: geboorte, huwelijk, sterven. Hoe ver wij ook uit elkander waaien, deze gewichtigheden volgen wij. Er zijn er twee van hier naar Amerika geluk gaan zoeken, twee gebroers. De jongste is aan de dokken verongelukt, dat wisten wij direct. De oudste heeft het verder gebracht. Hij is getrouwd met een onderwijzeres, die hem les gegeven had in Amerikaans, want hij wilde bureelbediende worden. Nu geeft hij háár les, want het was geen gemakkelijke, die: en zij hebben de drogisterij van haar ouders overgenomen. Te Brussel volgen wij ons volk natuurlijk nog van dichterbij. Dat Let, die voor enige jaren met die Thijs getrouwd is, gestorven is, wisten wij al ’s anderendaags. En hij zelf is een oog kwijt. Hebben wij niet altijd gezegd dat loontje daar nog om zijn boontje zou komen, daar is het al. Ze is gestorven zonder ziek te zijn. Dat weten wij van Jan de Poelier. Die komt ’s voormiddags Thijs in volle stad tegen en zoals dat gaat, ze rijden wat stiller en roepen wat. ‘Wat hebt gij aan uw oog,’ enzovoort. ‘Maar thuis toch alles goed?’ ‘Ja, thuis alles goed.’ En ’s namiddags is Let dood. Allee dat verschilt van familie tot familie. Hier vindt men ook wel eens iemand dood in zijn bed, maar hoe dikwijls gebeurt dat? Die hier ’s namiddags sterven zijn door de band ’s morgens toch al een beetje ziek en dan zeggen wij niet meer dat thuis alles goed is. Karel op de Walhoeve stierf immers ook zonder ziek zijn en Thijs zweeg. Hij zal nu nog minder zeggen. Hij zal niet vertellen waar zijn oog gebleven is. Jan de Poelier zegt: in een ontploffing, maar Let zwijgt gelijk Karel zweeg. En hebt ge gezien dat Rosa er in vliegende vaart naartoe is. Ze had weer eens de vale merrie in de sjees gespannen. Die is immers ook niet meer wat ze vroeger was. Wie? De vale? Ja, die loopt ook al kaduk, maar ik wil zeggen Rosa.</p>
<p class="indent">Rosa vergeet Let als zij Thijs voor zich ziet staan met een star en brandend oog. Geen andere gedachte doorschiet haar dan dat ze hem weer onrecht hebben aangedaan. Natuurlijk doet hij weer alsof het niets was, een kleine ontploffing, och dat had hij al drie keren voorgehad, maar ditmaal is een scherf van de fles in zijn oog gesprongen met volle kracht. Kijk, hij werkt met allerlei gevaarlijke vergiften, dat ziet zij trouwens wel aan zijn handen. De eerste maal ontplofte een fles ’s nachts, zonder dat er iemand omtrent was, zo maar vanzelf. Niets schijnt natuurlijker dan zijn uitleg en hoe zou zijn stem niet moe en toonloos klinken, nu Let daarnaast ligt, hoe zou hij vandaag een ongelukje groter maken dan het was, zoals hij anders zo gaarne doet. En toch wijkt haar onrust niet. Hoe kon Let bij vergissing vergif drinken?</p>
<p class="indent">‘Thijs,’ zegt zij, ‘wat is er geweest. Zeg het mij, Thijs. Een mens mag niet altijd alles opkroppen.’</p>
<p class="indent">Het brandend oog wordt onrustig, de handen, door chloorzuur en spiritus van zout stukgevreten, verbergen hun siddering achter de rug, maar de mond sluit zich, die bekennen moet dat hij Let gedood heeft. Zelfs aan de enige vrouw die het begrijpen zou, mag hij het niet bekennen. Het is genoeg dat hij Let het leven nam, haar eer ontneemt hij haar niet. Zich schuldig bekennen door haar nog schuldiger te verklaren, is alles wat hij kan, indien hij zijn geweten ontlasten wil. Het moet juist Rosa zijn die hem tot spreken praamt. Smartelijk herinnert hij zich de dwaas die haar voor de rechters sleurde, alsof daar het recht te vinden was dat hij met hartstocht zoekt. Laat hij nu zelf naar de rechter gaan, hem bekennen dat hij zijn vrouw in de dood gedreven heeft en dat, als er iets op aarde of in de wijde hemelen is, waarmee hij zijn ziel kan bevrijden van die gruwel, het op hem moet neergehaald worden. Wat zal die rechter doen met een man die zichzelf aanklaagt, door een advocaat, die de slechtheid van Let zal bewijzen, tegen zichzelf moet verdedigd worden en volgens de wet vrijgesproken, want de wet erkent in hem geen schuld. Laat hij nu de mond, die halsstarrig het schuldgevoel tussen de tanden geklemd houdt, opeens tegenover Rosa alle schuld op zich nemen en zeggen: ik heb Let onschuldig in de dood gedreven. Hoe zal zij hem aanstaren: mij hebt gij voor het tribunaal gesleurd, niet eens wegens een vermoeden, alleen maar wegens een mogelijkheid. Nu hebt gij zelf gemoord, dit is een zekerheid en gij zwijgt. Het recht der mensen kan hij over zich trekken door te liegen, zich te laten veroordelen voor wat hij niet gedaan heeft, een straf uit te boeten die zijn ziel niet ontlast, omdat zij geen verhouding heeft met zijn schuld; en intussen op zijn kinderen een groter onrecht te plegen: zijn onrechtmatige schande en hun verwaarlozing.</p>
<p class="indent">‘Thijs,’ zegt zij, ‘wat is er, ik begrijp alles, ik ben zelf nog veel ongelukkiger.’ Diep in haar hart wenst zij dat hij haar moge vermoord hebben. Moge hij zeggen: Rosa, ik heb haar mond opengetrokken, ik heb haar een bezemsteel als een gebit tussen de tanden gewrongen, dan heb ik ze vol vergif gegoten. Dan zal zij zich op hem werpen. Thijs, ik ook ben verdoemd, ik heb hem met plezier de nek over geschoten. Ik wilde boete doen en mij zuiveren om u waardig te worden, maar nu wij alle twee verdoemd zijn, waarom zouden wij ons nog om iets bekommeren. Werp mij hier ergens tussen de tafels en stoelen, overmeester mij, we zullen lachen om alles.</p>
<p class="indent">Dat duurt maar één enkele seconde: onmiddellijk schaamt zij zich zo iets over hem te hebben gedacht. Niet uit drift kust zij Thijs, terwijl Let nog over aarde ligt. Haar ziet, denkt zij, de Heer, wie zij dagelijks haar moord omstandig verhaalt, fluisterend in het donker van de slaapkamer, elke morgen het lijden opdragend van het onuitgesprokene der misdaad. Hij weet dat zij aan deze mond zuigt, zoals een moeder aan een vergiftigde wonde, eer het vergif des zwijgens zijn ziel dode met de foltering die niet ophoudt.</p>
<p class="indent">Wat doet gij nu? zegt Thijs. Hij opent de kamer waar Let ligt. Daar valt zij snikkend op de peluw en bidt tot de eenvoudige goede vrouw. Zij hadden samen Thijs lief. Zij moet haar in de hemel helpen en Thijs redden. Wat doet gij nu? vraagt Thijs weer, want de geheel verslagenen herhalen gemakkelijk dezelfde woorden, omdat zij geen nieuwe zinnen kunnen vormen. Zij doet niets anders dan de kleren van de drie kinderen bijeenzoeken. Het oog ziet lijdzaam toe. Met twee grote pakken en drie kinderen laat hij haar gedachteloos de straat opgaan. Zij haast zich uit vrees dat hij nog tot bezinning zal komen en haar de roofbuit ontnemen.</p>
<p class="indent">Nog dezelfde dag komen Dina en Lieneke. Zij zijn door Pol gestuurd. Zij wenen niet bij Let, zij bedekken zich het gelaat voor het oog van Thijs, maar zelfs bij Dina gaat die ontsteltenis gauw over. Zij zijn vooral trots op Pol, die hun onmiddellijk heeft opgedragen de drie kinderen te halen. Hij zal voor die kinderen zorgen, hij zal er een meid meer voor nemen.</p>
<p class="indent">Als zij vernemen, wie met de kleintjes daareven vertrokken is, zijn zij nog gehaaster dan Rosa om heen te gaan. Zij hebben Thijs nooit vergeven dat hij die van de Walhoeve weer in huis gehaald heeft, maar nu is de maat vol. Lieneke zegt: ‘dan kunnen wij hier niets meer doen.’ Moeder zegt: ‘regel dan alles maar met die van de Walhoeve, ons gaat het niet aan.’</p>
<p class="indent">Alleen waakt Thijs bij het lijk. Er zal in het dorp schande genoeg over gesproken worden dat hij en Rosa de enige familieleden achter de lijkwagen waren. Hij bekommert zich niet meer om zo iets. Haar ziet de Heer. Zij keerden terug van het graf en zij was het die hem eraan herinnerde dat het leven nog voortging waar hij dacht dat het geëindigd was bij het graf. Wat hij ging doen?</p>
<p class="indent">Het oog staart strak. Hij gaat werken voor zijn kinderen.</p>
<p class="indent">De moor kookt, zij giet het water op de koffie en vraagt of hij niet wil terugkomen naar de hoeve. Zijlings houdt zij hem in ’t oog en ziet hem lichtjes schrikken. Zij giet voort en zegt wel te weten hoe familie en dorp daarover zullen babbelen. Dat zijn dingen, Thijs, die haar allemaal niet meer schelen.</p>
<p class="indent">Wat zouden de mensen wel zeggen, als zij haar hier hoorden praten. Maar Let hoort haar in de hemel, Let die hem liefgehad heeft zoals zij en Let begrijpt haar. Hij zwijgt. Zij gaat tegenover hem zitten. De koffie raken zij niet aan. Zij laat het hoofd voorover hangen in haar handen, dan kan hij haar niet in de ogen kijken. Hij denkt, zegt zij, dat zij hem niet kent. ‘Ge hebt altijd voor anderen geleefd, is ’t niet waar?’</p>
<p class="indent">Gedurig maakt het verlangen naar hem haar ziek, het geeft haar dwaasheden in. Nu doet het haar weer opeens snikken. Zij zegt: ‘gij zijt te goed, te goed.’</p>
<p class="indent">Hij maakt een moe gebaar van: dat weet ik wel beter. Zij ziet het niet, buigt het hoofd nog dieper en stelt hem voor nu eens alleen aan zichzelf te denken, al zijn hebben en houden in de garage te laten voor de volgende huurder en met haar naar het station te gaan, ‘kom bij uw kinderen, wij zullen ze samen grootbrengen.’</p>
<p class="indent">Voor de eerste maal bluft en liegt Thijs niet, voor de eerste maal doet hij niet groot. Hij zwijgt. Dan legt hij een hand op haar schouder: ‘ga nu naar huis, kind.’ Zij staat onder zijn hand recht en vraagt of zij dan bij hem zal blijven en de kinderen terughalen. Hij glimlacht maar wat. ‘Ge zijt een braaf kind.’</p>
<p class="indent">Hij blijft alleen tussen zijn flessen, de garage waarin hij Let dood vond, de keuken zonder kinderen, de kamer waarin hij met Nonkel Dolf vocht en de andere kamer waarin hij niet meer gelukkig zal zijn.</p>
<p class="indent">Hij trekt op flessen uit van de morgen tot de avond, vult er zijn garage mee, vult de kamer van Nonkel Dolf met de eigenaardige specimens, waarvan men traag collectie vormt, zoekt geduldig goede, vaste afnemers voor zijn waar en deze geschiedenis van Thijs is gauw geschreven. Het is die van de taaie standvastige wroeters, die uit het land van Brabant geregeld komen opzetten en Brussel niet meer loslaten eer het hen hun deel heeft afgestaan, van de rijkdom die hen aangelokt heeft. Het deel dat zij opeisen is ruim.</p>
<p class="indent">Hij gunt zich rust noch vermaak. Zijn vreugde is het werk dat hij belangrijk weet te maken, de zaak die vlot en zich uitbreidt. Hij koopt mettertijd zelf de voorraadjes op, die door andere omhalers, mensen die meenemen wat te krijgen is, zowel oud linnen als oud ijzer, van dag tot dag worden verzameld.</p>
<p class="indent">Hij koopt na enkele jaren de garage, laat ze afbreken en bouwt een huis, wel niet met vier, maar toch met drie verdiepen, gelijkvloers magazijn, onderaards spoelkelder. Het eerste verdiep bewoont hij zelf, de twee bovenste verhuurt hij. Terwijl zijn flessen met paard en wagen gehaald en geleverd worden, helpt hij spoelen aan de prespompen, rangschikken. En hij koopt en verkoopt.</p>
<p class="indent">Viermaal ’s jaars, precies op dezelfde zondagen zoals het een man van orde en van zaken past, precies met dezelfde trein van 7.35 ’s morgens en altijd attent op de schommeling van één tot vijf minuten die de heruitgave van de treingids noodzakelijk maakte, reist Thijs naar de Walhoeve, drager van een zwaar valies speelgoed en lekkers voor de kinderen, geschenken voor Rosa, voor vader, moeder, Lieneke.</p>
<p class="indent">Rosa is telkens bang dat hij de kinderen zal meenemen. Zij vullen haar leven, verdoven haar wroeging, leiden haar verlangen naar Thijs af. De Heer gunt het haar niet zijn vrouw te worden en terecht; zij voelt zich al gelukkig als zij mag moederen over zijn kinderen.</p>
<p class="indent">Thijs let niet op de stugheid van zijn thuis, die hem niet kan vergeven dat de kinderen bij Rosa zijn. Voor hen is hij de eigenaardige, de zoon van Dolf. Dina’s ogen lichten wel eens verheerlijkt op naar de zwierige man, met zijn rustige zelfzekerheid en altijd wat ernstige zorg om de anderen, maar het is ondanks haarzelve en zij kijkt dadelijk naar Lieneke. Grootmoedig biedt Thijs ieder zijn geschenk aan, fijn ingepakt onder het zegeltje goudpapier van een degelijk huis en wil niet zien dat zij hun blijdschap verstoppen, het geschenk neerleggen en er niet meer over spreken. Voor Do heeft hij onveranderlijk twee grote literflessen likeur. Daarvan heeft hij tenminste voldoening. Het vermagerd, verouderd gezicht trekt onkennelijk toe, gelijk een oude beurs die men toestropt en alsof het een vreselijke pijn doorstaat. Als het weer opengaat, staan de ogen vol tranen en Do bekent altijd hetzelfde: dat men hier zo iets niet vindt, daarvoor moet men in de grote stad zijn. Lieneke verwittigt Pol dat vader zo blij is met likeur en Pol laat zich door Thijs niet overtroeven. Maar hij mag hetzelfde merk meebrengen, dezelfde fles, Do blijft erbij dat de likeur van Brussel fijner is. ‘Nu kunt ge mij zeggen wat ge wilt,’ zegt Do, ‘ik proef het verschil.’ Hoe gaarne zou Thijs ook moeder ontdooien tot de hartelijkheid van vroeger, maar zij ziet door geen andere ogen meer dan die van het verzurende Lieneke. Tussen die twee is geen wig meer te drijven. Hij tracht hen met vertoon van zijn stijgende rijkdom milder te stemmen. Ze mogen hem nu gerust met Pol vergelijken, hij heeft het immers verder gebracht, maar het helpt niet. Om Lieneke aan het praten te krijgen vraagt hij belangstellend naar de broer, laat terloops voorzichtig horen dat het hem nog veel beter gaat, maar het minste woordje in die richting volstaat om Lieneke weer te doen zwijgen.</p>
<p class="indent">Als hij zijn kinderen na hun eerste communie meeneemt naar Brussel, om ze in een pensionaat goed Frans en handel te laten leren, eerst Nic, dan Leo, dan Dolfke, ontneemt hij Rosa alles. Eenzaam verlangt zij weer naar hem, nu met een stiller, gedweeër verlangen. Zij heeft zijn kinderen voor hem opgevoed, kan zij nu niets meer voor hem doen, kan zij voor hemzelf niets zijn?</p>
<p class="indent">Als zij de kinderen gaat bezoeken, tracht zij hem de huishoudster ook verlof te doen geven, zogezegd omdat het mens dan ook iets zou hebben van haar zondag, maar het is een bedaagde, rustige vrouw, die heel haar leven gediend heeft. Zij kan slechts naar een oudere broer gaan, die bij een gravin dient, maar die kaart ’s zondags met de twee even bedaagde meiden, een ervan heeft een medalie gekregen voor vijfendertig jaar trouwe dienst. ‘En ik kaart niet, madam,’ zegt die huishoudster. Rosa kan Thijs niet eens tonen hoe hij het hier zou hebben met haar. Hij zit rustig en praat over het dorp. Hij is een man die getoond heeft wat hij kan, hij voelt zich een machtig man. Hij spreekt over de wegen die nog slecht zijn in het dorp, over de goede dokters specialisten die men in de stad voorhanden heeft, over het gemis aan hygiëne op den buiten, het gemis aan organisatie en samenwerking. Zij luistert, glimlachend: dit is nog altijd de Thijs van vroeger, die gaarne groot en onaanraakbaar doet en tot wie heel het dorp slechts zijn toevlucht moest nemen. Het is haar al goed bij hem te zitten en te zien dat hij tevreden is. Zij ziet niet in dat hij nog onbewust de drang opwekt die hem tot haar moet voeren.</p>
<p class="indent">Want als wij de stad ons deel hebben afgedwongen en het werk ons wat rust begint te gunnen, wekken wij de herinnering op aan ons dorp. Afstand van jaren verguldt ze en zij worden ons tot een heimwee. Wij willen terugkeren waar wij arm vertrokken zijn. Mon ami deed het toen zijn vrouw gestorven was, Paul industrieel geworden, Maurice dokter, Irène getrouwd met een bekend musicus en, de laatste van allen, Corinne met een onbekend Argentijn naar Argentinië vertrokken. Hij bouwde zich boven op de bocht van een Brabantse heuvel een zelf ontworpen villa, landelijk, dacht hij, omdat er blaffetuurkes aan waren, maar natuurlijk zonder te kunnen verzaken aan de ingemetselde roodgeschilderde balkjes in de topgevel. Hij verhuisde vooral zijn boeken, liet een grote tuin aanleggen, vergat alles, had in het begin de bezoeken van zijn drie kinderen te verduren, maar werd er stilaan gelukkig mee, toen zij kleintjes meebrachten. En was een oud man, verzoend met het leven. Ook Thijs zal terugkeren.</p>
<p class="indent">Als zijn kinderen Frans en handel geleerd hebben, komen zij dat alles bij hem in praktijk brengen. Hij heeft een zaak die vanzelf gaat en zich uitbreidt zoveel hij wil, maar zij vinden dat er allerlei aan ontbreekt. Ze is niet modern. Het vervoer moet beter geregeld worden, zowel het halen als het leveren en zij bewijzen dat men met de boekhouding van Thijs nooit weet hoever men eigenlijk staat, al weet Thijs dat op een centiem na en zal de grootste geleerde hem niet wijsmaken dat men met een kolom uitgaven en een kolom inkomsten niet precies weet waar men aan toe is. Om acht uur ’s avonds zijn zij de deur uit voor allerlei verplichtingen van clubs, bonden en organisaties die hij niet kent. ’s Zaterdagsnamiddags zijn zij ook de deur uit en ’s zondags zijn zij helemaal niet te zien. Zij spreken nooit over de zaak, die zij toch geheel in handen hebben, want eer Thijs iets doen kan, hebben zij het al voorkomen. Zij zullen dat dadelijk zus en zo doen, of zij hebben dat al gedaan. Zij zitten met hem aan tafel, drie zwarte ingevette krullekoppen waarop zij fier zijn. Ze gelijken noch op hem noch op Let, maar spreken even stil als zij en zijn altijd bezig zoals hij. Hij wil weten of dit en dat gedaan is. Ja. Vraagt hij voort, dan zeggen ze zacht en zakelijk: pèreke, zaag nu niet. Zijn vertederingen over een werkman, wiens vrouw ziek is en een ander wiens kind zijn eerste communie doet, begrijpen zij niet. Het werkvolk wordt goed betaald, voor de zieken is er een ziekenkas, de zaak is geen instelling van liefdadigheid. Thijs moet gestolenweg zijn hart voldoen, met de betrokkenen praten en hun wat in de hand duwen.</p>
<p class="indent">Alleen de jongste, die het overwicht van de twee onafscheidelijke ouderen voelt, blijft kind voor hem. Hij hoort Thijs gaarne over zijn jeugd vertellen en heeft behoefte aan mededeelzaamheid. ‘Bij tante Rosa ’s avonds aan de haard,’ zegt hij, ‘daar zat ik graag.’ En zijn ogen worden wijd en dromerig. Hij heeft eigenaardige uitspraken, zet zich bijvoorbeeld bij Thijs neer en zegt: ‘als ik Latijnse studies gedaan had zou ik misschien wel missionaris geworden zijn. Of dokter. Mensen kunnen genezen.’ Een discussie over politiek volgt hij zwijgend, maakt zich duidelijk dat geld en wereldbeschouwingen al die strijd veroorzaken en zegt dat ten eerste het geld te veel belang heeft en ten tweede de positieve wetenschappen te weinig. De twee broers zeggen dat zij over politiek spreken en hij: ik ook. Eens verbaast hij er zich over dat de mens zich slechts kan voeden met het levende: dier en plant en ziet daarin de kern van het voedingsvraagstuk. Men moet dat alles chemisch leren vervangen. ‘Brood maken van aarde,’ roept hij luid.</p>
<p class="indent">Het is Thijs of hij weer mon ami hoort. Zijn geest zwerft weg naar wat jaren harde arbeid hem leerden vergeten. Als hij zijn krant neerlegt, heeft hij het gevoel dat hem van jongsaf drukte: een verwarde wereld die het geluk niet vindt, een wereld misleid en bedrogen. Hij luistert gespannen naar de discussies van de jongste met zijn broers, maar zijn eenvoudige, rechtschapen geest wordt door die kronkelingen niet wijzer. Woorden, woorden. Mon ami, die zo verstandig en geleerd was, was toch ook niet gelukkig. Zijn jongens weten het ook allemaal beter, maar als hij beneden bij het werkvolk komt, ze zouden hem wel om de hals vallen en hebben ze moeilijkheden, dan zoeken ze toch maar tersluiks hém op. Thijs is niet meer bij dit nieuwe en zoekt van langsom dikwijlser zijn dorp op.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap40.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap42.html" class="calibreANext"> next page</a>
    
  </div>

</div>

</body>
</html>
