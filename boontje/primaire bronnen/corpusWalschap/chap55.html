<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap54.html" class="calibreAPrev">previous page</a>
        

        
          <a href="chap56.html" class="calibreANext"> next page</a>
        
      </div>
    

    
<div class="booksection">
<p class="chap">10</p>
<p class="noindent">Welk soort kaartje hun mannen gaan leggen, ontdekken de drie vrouwen eerst ruim later en tegelijkertijd, want in deze zaken is de vrouw mededeelzamer. De Theresia van Tecleyn neemt de leiding der weerwraak. Haar verbittering tegen de man voegt zich bij een diepe van vroeger. Van haar twaalfde jaar af, tot zij er op haar eenentwintigste werd weggejaagd, heeft zij als meisje op het kasteel veel geleerd. Aan het juk der ouders en de preken van een ongehuwde tante kon zij thuis toen niet meer wennen: ze liep om getrouwd te geraken. Maar als het op trouwen aankwam begon de jongen telkens te deinzen. Niemand begreep waarom, daar Theresia schoon was en kon werken, maar het was haar haast die de jongens schichtig maakte. Zenuwachtig van hun aarzelen, eiste zij dan: nu of niet, ge kunt kiezen. Ook Tecleyn, haar zoveelste, koos tenslotte het laatste, maar had zonder zijn vader gerekend, een driftig man met rechtsgevoel, die vond dat hij het niet zo ver had mogen laten komen. Pis of gene pis, de pot op, raasde hij in onze duidelijke taal. Bevend, woedend, bang, vernederd en vol drift, arm in arm stappen de drie vrouwen recht naar de samenkomst.</p>
<p class="indent">Zonder haar mannen te willen zien, die nochtans zichtbaar blijven, hoe kleintjes ook hun hart wordt en ineenkrimpt, hurken zij bij de jongens neer, Theresia zelfs uitdagend bij Houtekiet. Deze ligt, wat afgezonderd, vredig met een kwajongen zijn tanden te koteren. Meer dan naast hem neerhurken durft zelfs Theresia-Nemesis niet. Maar spoedig kittelt hij haar met de kwajongen en stoeien zij zo een beetje. De zes keren die avond gezamenlijk naar huis. De mannen wachten zwijgend en mak op een uitbrander die uitblijft. Sterke, oude grondslagen van over de Zandstraat zijn uitgegraven en omgewoeld in een enkele avond. Plots, zonder aanleiding, vloekt Tecleyn rauw wat ze zich vroeger toch zo allemaal hebben laten wijsmaken. Wrok, zoveel generaties lang onderdrukt dat ze hem niet meer aanwezig wisten, keert zich tegen het kasteel, in welks dienst, zeggen zij, de pastoor preekt. Waarom heeft de graaf anders de hele kerk gebouwd en betaald, hij die dood blijft op een halffrankske pacht? Tot nu toe zijn zij trouwer dan thuis naar de kerk gegaan, hebben zich voor en na de dienst beter laten zien, om te bewijzen dat op het geschuwde Deps ook vroomheid leefbaar is. Van die dag af blijven ze weg.</p>
<p class="indent">Hun wrokkig schimpen klinkt ook op de bijeenkomsten. De Dobbelaeres en consoorten hebben van hun levenswijze nooit een leer gemaakt. Zij gaan hun gang, wie het niet aanstaat, die staat het maar niet aan. Deze zes echter noemen met nijdige klem zichzelf en de Depsers allemaal beter dan de bevende stumperds die niet wijs willen worden, niet willen zien hoe de grote bazen leven en de kleinen met preken laten bang maken om ze klein te houden. ‘Wij’ spreken zij voor het eerst uit met de ruige trots, die ons Depsers nog altijd kenmerkt. ‘Wij’ zijn niet slechter, ‘wij’ komen er tenminste voor uit, ‘wij’ zijn tenminste zoals we zijn. Kortom, ‘ze tateren,’ zegt Houtekiet, ‘zwijgt nu maar al, maakt u zo dik niet’. De ongerustheid van de pastorij neemt toe, plant zich weer langs dezelfde weg voort, oude graaf, jonge graaf, rentmeester en de laatste veelgeplaagde man zit er dan mee. Want de oude graaf vraagt niet beter dan de jonge zijn wanbeheer onder de neus te duwen, de jonge kan met de pastoor schermutselen en de rentmeester roepen, maar deze jonggezel, verzot op whist, steeds voorzien van suikerbollen en koperen centen voor kinderen, wel een half jaar van zijn leven wil hij inruilen om één gang te besparen naar het rauwe Deps. Kon hij de hele nachtmerrie maar verkopen, doch het gespuis daar bezit geen cent en spreek op het kasteel van verkopen!</p>
<p class="indent">Hij gaat op eigen hand de ouders van Boske, Otter en Tecleyn opzoeken. Zij buigen en beven wel, maar jammeren aan hun zoon niets meer te zeggen te hebben en er zich genoeg over te schamen. Konden ze iets doen, meneer, ze zouden het niet laten en ze hopen toch, meneer, dat meneer de graaf hun niets zal doen. Zij hebben hun jongen in eer en deugd grootgebracht, dat weet meneer de graaf toch ook, en dat hij nu niet meer wil luisteren, ja, dat is erg genoeg, meneer, als ge eens wist hoe beschaamd zij zijn.</p>
<p class="indent">Beschaamd zijn en jammeren brengt niets op, de rentmeester vindt wat anders. Als drie brave jongens van over de Zandstraat niet opgewassen zijn tegen Houtekiets invloed, zullen wellicht vele brave jongens standhouden. Hij speurt de trouwlustige paren op, nodigt ze uit zich op Deps te vestigen, maar het is wel verstaan, zoveel pacht per roede. En de christelijke plichten vervullen. ‘Anders kan ik het niet toelaten,’ zegt hij, alsof zijn wil de wet van Deps ware, ‘anders kan ik u niet aanbevelen bij Baert.’</p>
<p class="indent">Maar als de nieuwelingen op Deps komen, wijst Houtekiet hun andere terreinen toe dan de rentmeester. ‘Jamaar, aarzelen zij, de rentmeester heeft gezegd...’</p>
<p class="indent">‘Die kent daar niets van,’ antwoordt Houtekiet kortaf.</p>
<p class="indent">Ze aarzelen en vrezen niet veel weken. Dan lachen zij met de anderen mee de vrije, brutale lach van Deps, om die van daarbuiten en hun eigen onnozelheid van vroeger. Wat graaf? wat pastoor? wat rentmeester? Als het hun niet aanstaat moeten ze maar bij Houtekiet komen. Wat pacht? Deps heeft nooit een duit opgebracht, wij maken er schoon goed land van, de graaf moet ons betalen, wij hem niet. Hij heeft geld, wij niet. En die zonden? Zij hebben het nu gezien, het is daar gezellig en men geneert zich wat minder, maar zijn er in de Zandstraat geen zonden?</p>
<p class="indent">Het zijn de kuiper Van Aleenen, reus van een vent met rustige, voorzichtige handen, die horloges uit elkaar nemen en repareren; de zeeldraaier Donies, die uren aan een stuk zingt dat men het over heel Deps hoort; de metser Leis, die nooit lacht en allen lachen doet met grapjes die hij onverschillig voor zich uit mompelt.</p>
<p class="indent">Het zijn de boerkes Nachtergael, Van Acker, Verrees en Kennedie, de fijne muzikant met een viool van zijn over-over-over-grootvader, waarop hij, zoals al zijn voorzaten, de ganse zondag muziek maakt uit boekjes van die voorzaat en uit zijn hoofd. Handen zo ruw als boerenhanden kunnen zijn heeft Kennedie. Niemand die hem ziet zou vermoeden dat hij weet dat er violen bestaan. Hij spreekt nooit over muziek. Maar ’s avonds en ’s zondags komt hij los. Ook als het hem gevraagd wordt in gezelschap. Dan haalt hij zijn ‘ding’ en speelt, bescheiden en verdiept. Het zijn van over ’t water de boerenknechten Daens en Van Frayenhoven. De boerenzoon Venneborgh, die alle boerendochters liet staan voor een meisje van een bezembinder en, zoals de beide Dobbelaeres, van meet af opbouwt wat zijn voorouders thuis voor hem gereedmaakten. Het zijn de herbergier Van Genesen, de winkelier Poort, de schoenlapper Spruyt, de kleermaker Hicketick.</p>
<p class="indent">En het is boer David van Dambruggen met zijn Melia en vijf kinderen. Hij is ouder dan al die jonggetrouwden, maar nog in volle fleur. Op zijn vee lag de kwade hand. Het stierf op drie jaren tijds uit, ondanks werk, zorg, gebeden, missen. Daarna brandde de hoeve af op een stuk woonhuis na. Hij deed een tijdlang vreemd, zodat Melia voor hem vreesde, maar toen riep hij uit dat als het met God niet ging, hij het met de duivel zou proberen. Hij kwam over met vrouw, kinderen en wat niet in de brand gebleven was, gebruik en fokkerij.</p>
<p class="indent">Niet om ze aan de vergetelheid te ontrukken, worden de namen onzer vaderen hier vernoemd. Zij moeten aan niets ontrukt worden. Zij leven door eigen kracht, nog steeds vermenigvuldigen wij ze in kinderen.</p>
<p class="indent">Teloorgegaan is slechts de naam van Dobbelaeres schaper, Petrus Boven, door zijn broer op bevel van de boerin naar het godshuis gevoerd toen zijn benen dik werden, opengingen en rotten, zodat hij niet meer achter de schapen aan kon. Maar hij kon toch nog uit het godshuis vluchten tot in Deps. De Dobbelaeres wilden hem allebei opnemen, maar Houtekiet wees hem de hut van de scharensliep toe en zette het zwartje bij hem, dat hem liefdevol heeft verpleegd met kruidenzalf door Houtekiet gekookt. Toen Petrus zag dat op Deps al de vrouwen minstens een kind van Houtekiet hadden en Liza vier, die beter op Houtekiet geleken dan de vele van Lien, dat was haar trots, heeft hij gesproken over de Antichrist, die onder de mensen zal zijn onbekend. Doch zij zullen hem in een weerlicht kennen, wanneer hij op een vlammen snuivende stier over Deps zal draven, tot waar de grond zal openscheuren en hij zal neerstorten in de vlammen der hel. Deze zullen knetterend hoog in de hemel slaan. Uren in het rond zullen de bomen verschroeien, de rapen en de beten braden in de grond. Hoe kon Houtekiet dan schudden van het lachen.</p>
<p class="indent">Petrus moet ook nog geweten hebben van het zondig leven ’s avonds. Vermoedelijk heeft het zwartkopje dit verklapt, omdat hij zijn pijn vergat als de geest van voorspelling over hem vaardig werd. Hij heeft toen uit het verre verleden verhaald ten gevolge van welke ridderroverijen, maagdverkrachtingen, bloedschennissen en ongebiechte zonden Deps vervloekt is, onvruchtbaar en vol spoken. Ook volgens welke voorspellingen van eenzaten en heilige paters allen vervloekt zijn die geesten en spoken uit Deps zullen verjagen. Wacht tot de laatste spadesteek de laatste klomp aarde van Deps zal omgekeerd hebben en de geesten der verdoemenis zonder verblijfplaats zullen zijn. Dan zullen zij zich verzamelen voor de wraak. Want de zonde is van korte duur, wee u! Het zal beginnen met hagelplagen, storm, strenge winters. Ziekten en insekten, rups, sprinkhaan, patattenschurft, betenpest, zullen de vrucht in de aarde en aan de boom vervuilen en verteren. De grond zal ros worden. Tyfus, cholera, pest zullen het vee uitroeien, zo rap, dat er geen tijd zal zijn om putten te graven. De krengen zullen stinken tegen de sterren op. Al wat leeft wordt de adem afgesneden.</p>
<p class="indent">‘Godverdomme,’ schaterlachten onze vaderen, ‘schaper, wat doen ze dan met ons?’</p>
<p class="indent">‘Met u,’ profeteert Petrus, ‘dat weet ik niet, maar als de dag zal gekomen zijn en gij zijt er nog, zult gij van stinkende ziekten sterven binnen de zes dagen. Deps zal weer worden wat het altijd geweest is volgens de wil van God allemachtig.’ Toen zijn scheenbeenderen ommedom bijna gans bloot gerot waren, zodat zijn voeten lage botten geleken die men er kon aftrekken, is de schaper vreedzaam in God gestorven. Metser Leis zegt droog: ‘Petrus is boven.’ Benooi Dobbelaere, trots: ‘Maar wij leven nog.’ Hun harde uitspraken zijn mondgemeen gebleven in één enkele harde zin: ‘Petrus is boven, maar wij leven nog.’ In een herberg uitgedaagd, verweten om ons verleden, of als iets ons niet kan schelen, herhalen wij hem, nu nog altijd, dreigend of triomfant.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap54.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap56.html" class="calibreANext"> next page</a>
    
  </div>

</div>

</body>
</html>
