<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap17.html" class="calibreAPrev">previous page</a>
        

        
          <a href="chap19.html" class="calibreANext"> next page</a>
        
      </div>
    

    
<div class="booksection">
<p class="chap">17</p>
<p class="noindent">Hier heeft altijd elk huis zijn kruiske gehad maar nu komen de oorlogskruiskes er bij. Seppen de stoeltjeszetter hoort niets over zijn twee jongens, alhoewel hun moeder volhoudt dat ze nog wel wat moeten kunnen schrijven want toen ze naar school gingen konden ze het. En hoe luttel zou haar genoeg zijn: Moeder, ik leef nog en Frans ook. Maar in het venster van de kleermaker wordt al sinds september niet meer gezongen wegens de gesneuvelde oudste zoon. Die hebben wél een brief gekregen, maar is dat dan beter? De bakkerin weet dat haar zoon in Harderwijk zit, veilig en van eten moet het er goed zijn. De vrouw van de arsenaalman Slooters weet dat haar man vanuit Soltau niet kan zien wat zij met zijn eigen broer befikfakt en Thuur Van den Heuvel houdt een doodsbericht op zak dat voor een vrouw met acht kinderen bestemd is. Hij neemt eerst haar twee grootste meisjes in dienst. Hij liegt maandenlang tot ze schreit: ik weet dat hij dood is en ge hebt het papier op zak.</p>
<p class="indent">Majoor Van den Heuvel is zijn twee op twee jaar kwijt, Jean juist een jaar na Willy, allebei in december. Nu wil Mouche opeens naar de stad verhuizen, maar in de steden woont al de honger en hier moeten de enorme rododendronstruiken uitgekapt worden, de majoor plant er tabak en een dagloner patatten. Was de hof nu nog maar wat groter voor een plek koren. En van de bomen is een goede prijs te maken. Er is niemand meer om ’s avonds met Mouche achter de rododendrons te kruipen, maar als er ook iemand ware, er zijn geen rododendrons meer. Vanuit elk venster kan men zelfs een kat zien zitten en ’s nachts loert de majoor dikwijls op patattendieven en keert terug in het bed, koud en vooral oud. Et pas un seul mot d’André.</p>
<p class="indent">Als de God, waaraan André niet gelooft, bestaat, dan heeft hij hem met een obus op zijn smoel geslagen om te zeggen: hebt ge nu genoeg? De dokters aarzelden niet minder dan de brancardiers, die hem wilden laten liggen, maar wat is de oorlog anders dan een massapreparatie van proefobjecten. Naast het Heerken ligt er een soms te kreunen van pijn in zijn twee benen die te Ramskapelle liggen, maar hij heeft vlagen van wanhopig vertrouwen in de wetenschap die gouden ribben inzet en beenderen aaneenschroeft met gouden platen. Zouden ze dan nooit eens een de bovenste helft wegschieten en hem de benen brengen? Misschien kunnen ze er die bij hem doen aangroeien. Hij heeft vijf kinderen, kameraad.</p>
<p class="indent">Kameraad is dezelfde van aan ’t front. Toen sprak hij niet, nu kan hij niet, maar ’t zwijgen is hetzelfde. Hij ligt in plaaster en windsels tot onder de ogen en waar de mond was is een metalen trechtertje. Denken doet men dan niet.</p>
<p class="indent">Voor de eerste keer dacht hij toen hij mocht opstaan.</p>
<p class="indent">Opeens stond hij voor het lavabospiegeltje, waar de verpleegsters zich voortdurend de handen wasten. Hij kwam er zo dicht bij dat zijn beklemde zucht door het trechtertje mat aansloeg op het glas en toen dacht hij iets: een chimpansee. Onder de windelmuts waren de rosse haren vergrijsd. Maar tranen had hij nog.</p>
<p class="indent">Toen windsels en plaaster weggesneden werden, dacht hij voor de tweede maal. Hij ging recht naar het spiegeltje en uit zijn keel brak een rauwe, doffe schreeuw. De grimas van het schreien trok zijn gespleten lippen open over kaaksbeenderen van caoutchouc met valse gebitten.</p>
<p class="indent">Naar die afgrijselijke beestensmoel liepen zijn tranen en wat hij dacht was: een revolver.</p>
<p class="indent">Maar het was al veel dat hij kon denken, van doen was geen sprake. Het eerste dat hij werkelijk deed was vertrekken toen men hem zei dat hij dat nu mocht. Men stuurde hem niet meer naar het front al kon hij nog eens stukgeschoten worden, maar hij had nu zijn deel. Hij reisde ’s nachts, verbleef enige dagen in een hotel aan de Riviera, waar hij zich niet liet zien, tot hij buiten de drukte van stad en strand een cottage kon huren en een oude vrouw die hem behulpzaam was. Zij leerde de taal die hij sprak, een taal van klinkers. I was oui en oh was non. Ahi was tartine, ahé was café. Ohoe was bonjour, ehi was merci. En hij had een algemeen woord voor alles: ah! Monsieur la table est servie. Monsieur j’ai arrangé ça comme ça. Dan drukte hij zijn goedvinden en zijn tevredenheid uit met ah. Hij was vroeger altijd tevreden geweest met een innerlijke schuwe opstandigheid die hem verduisterd en verbitterd had, maar nu wist hij dat hem niets anders meer overbleef dan tevreden zijn en zijn ah was gemeend. Hij voelde zich niet meer verontrecht omdat hij geen rechten meer had: dit monster mocht geen vrouw meer begeren.</p>
<p class="indent">Maanden duurt het zo. Langzaam ontgroeit hij aan de verwondering dat hij hier rustig zit en tevreden is en niet meer wrokt. Hij begrijpt niet meer dat hij zich heeft willen zelfmoorden en zijn hart is murw en mild. Hij ziet met vreugde de kinderen spelen, verliefde paren wandelen en hij hecht zich aan een oude heer die elke voormiddag zijn krant komt lezen op een bank. Hij maakt zijn oude Lucie blij op haar verjaardag met een schoon geschenk. Het huisje wordt hem vertrouwd, de stilte vriendelijk, de pracht van zomer en bloemen een blijdschap. Uit zijn geest borrelt onbewust een woord op: goedheid.</p>
<p class="indent">Een klein klimroosknopke staat op een lange twijg. Als er wind is buigt de twijg en het knopje wipt tot voor het venster bij wijze van groet. Ohoe kirt het Heerken, bonjour. Als het knopke groter wordt, verzwaart het de twijg die zich hangen laat en nu bloeit de roos heel de dag aan de ruit. Het Heerken betrapt zijn gedachten op zoete gesprekken met de bloem. Hij spreekt haar toe als een klein meisje, dat zondags gekleed is, mm, ge zijt schoon vandaag!</p>
<p class="indent">Dan begint hij kranten te lezen. Hij schrijft kaarten en kaarten om in te tekenen op een proefabonnement. Hij heeft zich een maximum gesteld van twaalf abonnementen en zijn dagen zijn gevuld met berekeningen wat hij nu moet laten schieten om dat nieuws te kunnen bestellen.</p>
<p class="indent">En op een namiddag waren twaalf kranten nog niet genoeg, ging hij naar de keuken, klopte de oude zachtjes op de schouder en zijn taal was ontoereikend om zoveel uit te drukken als hij zeggen moest. Hij vroeg haar schriftelijk of ze voortaan ’s namiddags en ’s avonds na het werk bij hem wou komen zitten in het fumoirke, een ronde uitbouw aan de eetkamer. Zij was vijfenzestig en had familieleden gehad met een man en drie dochters, alle vier gestorven aan tering. Ze was niet graag alleen wegens de herinneringen. Ze wist te vertellen en te zwijgen. Vertellen kon ze met zuiderse radheid en zijn a, hi, en oh was meer dan voldoende. Ze sliep bijtijds in en als ze wakker werd, begon ze zwijgend te stoppen en te vertellen. Je vous aime, zei ze, je vous aime beaucoup. Ze zou zo graag een zoon gehad hebben en die zou geweest zijn zoals hij. Want haar kinderen waren zacht en goed, monsieur, des anges. Ook haar man was zo goed geweest. Maar monsieur moest nooit denken dat zij hem om het geld diende of uit medelijden; neen, hij had haar weer een levensdoel gegeven. Le bon Dieu had hem naar hier doen komen. I zei hij, oui. Langzaam herleeft hij. Het verleden vergaat niet als een nachtmerrie, maar als een vage herinnering die zich verwijdert in een waardeloosheid. Eens zegt de oude Lucie dat hij zijn moustache en baard moet laten staan om de littekens te bedekken. Het grijpt hem diep aan dat zij over zijn afzichtelijke muil spreekt alsof deze geen schande ware en zoals zij misschien aan een dochter gezegd heeft goed crème te smeren op een moedervlekje. En zij kijkt hem daarbij aan. Het verwondert hem dat hij haar daarom niet haat en nog meer dat hij zich niet schaamt, noch begint te zweten. Maar een welbehagen zwaar als lood zinkt hem in de leden, doet zijn hoofd moe tegen de zetelrug liggen en hem verlangen: bekijk mij, wat een monster ik ben en heb mij nog meer lief dan gij al doet.</p>
<p class="indent">Opeens zit zij vlak vóór hem. Je me demande, zegt zij of het haar nog wel zal groeien op die littekens. Op die vraag zou hij direct kunnen antwoorden, want hij weet goed genoeg voor hoeveel bundelkes stoppels hij zijn scheermes nog nodig heeft, maar hij is te loom om nog klinkers voort te brengen. Haar gezicht is bij het zijne, een droog, verrimpeld, mager oude-vrouwengezicht, dat zelfs jong niet heel schoon kan geweest zijn en het stelt vast dat het plan om de gruwel te laten overgroeien met haren, niet verwezenlijkt kan worden. Haar vinger gaat zacht over de liplellen die rood zijn als slijmvlies. Non, ça n’ira pas. Hij weet nu hoeveel reden hij had om heimwee te hebben naar een vrouw. Zij heeft zijn muil doen verdwijnen, hij is niet afzichtelijk meer.</p>
<p class="indent">Die avond noemt hij haar naam. Uhi zegt hij en pinkt haar toe: zijn twee ogen heeft hij nog. Verwonderd beziet zij hem over <i class="calibre10">Le courier du midi</i> heen. Omdat zij zijn oogpinken niet begrijpt, tracht hij te glimlachen, zijn mondgat splijt open. In maanden tijds heeft zij zijn taal geleerd en zijn tekens, maar gelachen of geschreid heeft haar zachtaardige monsieur nog niet. Zij denkt dat dit verliefd en begerig glimlachen schreien is en begrijpt die droefheid onmiddellijk. Zij heeft hem deze namiddag kalm en moederlijk over zijn littekens gesproken, ze van dichterbij bekeken en ze aangeraakt om hem diets te maken dat zijn verminking haar niet afschrikt en hem stilaan moed bij te brengen om in klaarlichte dag bijvoorbeeld een wandeling te doen. Maar zij is er te vroeg mee begonnen, denkt zij. Hij zal voor de spiegel gestaan hebben en het verdriet kropt bijeen. Zij denkt dat hij schreiend zijn spleten opentrekt, zie toch hoe ze mij toegetakeld hebben, daarstraks wist ge nog niet hoe afschuwelijk ik ben, maar kijk nu en draai uw gezicht weg.</p>
<p class="indent">Haar hart draait letterlijk om. Zij gaat naar hem toe met ogen vol tranen, drukt zijn hoofd tegen haar wang. Mon fils, fluistert zij. Zijn armen grijpen haar krachtig aan, zijn handen worden onrustig op haar, zij houdt hem moederlijk omstrengeld en dat het meer dan verdriet was begrijpt zij maar eerst met ontsteltenis als hij haar oude borst betast. Bij haar is het schreien en glimlachen tegelijk. Hij rukt aan haar kleren, zij laat hem doen en wat hij ontbloot is geen vrouw, maar een oud en hard karkas waarop de ribben voor het tellen liggen. En een platte, dorre afgezakte borst. Drie teringlijdertjes hebben zich aan die borst gevoed, vier teringlijders hebben er geschreid. Nu wrijft een eenzame, wie het schurft nog niet uit de ziel is, er zijn gedorzelde muil tegen aan, caoutchouc en rode lellen, die lippen verbeelden. Nu begint hij te slikken, zij te glimlachen en hem te tutoyeren, gelukkig om de arme vreugde waartoe zij nog kan dienen, neemt zacht zijn hoofd in haar handen en kust hem lang op het voorhoofd. Et maintenant tu seras sage. C’est un péché ce que tu as fait, sais tu, mais le bon Dieu comprend cela.</p>
<p class="indent">Weer zit zij voor hem. Va dormir maintenant. Hij gaat en schaamt zich niet. Zijn tred is vast en rustig.</p>
<p class="indent">Zij spreekt nooit over die avond, maar vermijdt de herinnering ook niet. Integendeel worden haar gesprekken intiemer en als een vervolg op die avond. Zo vertelt zij eens dat haar oudste dochter een begin van liefdesbetrekkingen afgebroken had, omdat haar jongen handtastelijk werd. Daarop borduurt zij dan voort en stelt het voor alsof alles slechts in een bevrediging van wat nieuwsgierigheid bestaat. Bij jongens en bij meisjes. Zij beweert dat bij het grootste deel der ‘gevallen meisjes’ vooral zulke nieuwsgierigheid in het spel was. Mon Dieu, als ze ’t dan eens weten, zeggen ze: is het dat maar. Dan heeft ze het over last en leed van gehuwden, la vie n’est que misère.</p>
<p class="indent">Dat hij dit alles met een vrouw kan bespreken is hem al een weelde en een ontlasting. Hij merkt niet met hoeveel tact zij hem opvoedt tot de eenzaamheid waartoe hij veroordeeld is. Zijn rust verwijdt zich. Gedurig schrijven de bladen dat de oorlog nu zeker geen twee maanden meer zal duren. De Duitsers zijn zo uitgeput en lijden zo zware verliezen, dat men zich met reden kan afvragen of de definitieve grote krachtsinspanning, waarvoor de verbonden legers gereed liggen, nog wel zal nodig zijn. De grote instorting kan elk ogenblik verwacht worden. Dan denkt het Heerken aan Ursule en de Koevoet, maar zonder verlangen.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap17.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap19.html" class="calibreANext"> next page</a>
    
  </div>

</div>

</body>
</html>
