<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap19.html" class="calibreAPrev">previous page</a>
        

        
          <a href="chap20a.html" class="calibreANext"> next page</a>
        
      </div>
    

    
<div class="booksection">
<p class="chap">19</p>
<p class="noindent">Gods hemelse deugd, wij dachten allemaal dat Seppen in zijn oude dag nog een moord beging. Het begin van de ruzie kennen we niet, dat was in het oud schuurke waar twee dorsers niet eens hun zwaai kunnen halen, maar op het getier van Seppen kwamen wij toegelopen. Eerst twee bonken op berd dat wij dachten: wie wordt er kapot gemaakt en eer we daar waren stoof de oudste, Mus, die het Heerken vast gehad had, naar buiten en de oude Seppen daarachter met zijn vlegel boven het hoofd, genoeg om een man als een boom radicaal te vellen. Mus schoot recht de straat over naar Van Benedens’ poort. Ge kunt langs daar de boomgaard op, over een gracht springen en ge staat in het veld. En Seppen kan zeker over die gracht niet meer. Nu is die poort van Van Benedens geen vijf minuten daags toe, maar het moeten toen juist die vijf minuten geweest zijn. Mus kreeg ze niet open, wou nog opzij springen, maar Seppen had hem, sloeg en Mus lag daar.</p>
<p class="indent">Het gezicht van Seppen zullen wij in levensdagen niet meer vergeten, maar hij was op de moment nog razend dat wij hem duidelijk hebben horen hijgen: hij kan maar dood zijn. Wij hebben Mus binnengedragen. Dood was hij zeker nog niet, maar de moeder zat er toch maar mee. Zo schoon de oorlog doorgemaakt hebben en dan naar huis komen om door zijn eigen vader doodgeslagen te worden, huilde ze. En ze wou haar man nooit of nooit meer zien, haalt de gendarmen. Wij lieten drie man per velo om de drie dokters rijden, de gendarmen kunnen wij missen. En dan gingen wij Seppen zoeken, ook al ongerust over hem. We weten niet of ge Seppen wel kent. Hij kan hoop en al een meter vijfenzestig zijn, maar in de grote tijd van Claerebout was hij in volle kracht.</p>
<p class="indent">En dan riep Claerebout in volle sermoen: Seppen, ziet ge niet dat ze achter de derde pilaar zitten te klappen? Het mochten kerels van een kop groter zijn, maar als ze dierven grinniken of hun schouder ophalen om te zeggen: wat zoudt gij mij doen, had Seppen ze vast en ze lagen in een weerlicht buiten. Wij vonden Seppen in zijn schuurke, hij dorste voort. Een van ons deed het poortje wat open en stak zijn kop binnen. Rap die poort toe, riep Seppen, of seffens ligt er nóg een.</p>
<p class="indent">Het is maar van de facteur dat wij vernomen hebben wat er moet gebeurd zijn. De facteur had een papier van het ministerie bij voor de twee frontmannen. Hij geeft het af en hij zegt: Seppen, weet gij wel, die lelijkaard van ’t kasteelke, dat dat het Heerken van vroeger is. Wat? zegt Seppen. Ja, zegt de facteur zo, zijn adres is nu opgegeven aan de post door de gazetten. Dat duurt altijd enige dagen en nu hebben we het en ik heb nu al gazetten voor hem bij.</p>
<p class="indent">En dan is het ineens op die eerlijke Seppen gevallen, dat de weldoener wie hij zoveel te danken heeft, bijna gewurgd geworden is door zijn eigen zoon. Achteraf ziet hij dan ook wel in dat Mus toen immers niet wist wie hij voor had, maar de slag was gegeven en ze mogen alle twee, vader en zoon, van geluk spreken.</p>
<p class="indent">Later gaat Lucie denken: zou het die eerste dag niet begonnen zijn, zou het daar niet van komen? Zo ging het altijd bij haar, eerst met haar man zaliger, dan met de meisjes het ene na het andere. Niemand die ze zorgzamer wist in te duffelen, maar telkens ze weer goed aan het hoesten waren, herinnerde ze zich toch dat ze dan en dan het venster wat te lang open gelaten had, het weer kan ineens afkoelen. Of ze hadden op wandeling een hoek omgeslagen en wat een koude rukwind was het daar geweest.</p>
<p class="indent">Maar dit was iets anders dat zij zo goed niet kende, een ziekte die haar monsieur gezond liet, maar hem rap veranderde. Het was afgesproken dat hij maar eens kwam zien, maar als zij van terugkeren repte, zeide hij qu’on verrait en ontweek haar. Dat was het eerste wat zij van hem niet begreep. Hun wegen scheidden zich hier. De hulpeloze die zij stilaan had leren leven, kon het zo goed en zo hoog dat zij hem niet meer volgen kon. Hij had hier toch niets, zei zij. Het kasteelke was veel groter dan zijn cottage ginder ver, maar hoeveel ongezelliger, ongemakkelijker en duurder van onderhoud. En wat een gure, onbehaaglijke streek. Zij kon niet over haar verbazing dat elk voetje grond bewerkt werd en moest opbrengen; de mensen doen hier niets dan werken. En herinnerde monsieur zich dan het rooske aan zijn venster niet, waar zijn stoel altijd stond; als ze nu teruggaan zal het raam al vol rozen hangen. Ze vroeg hem natuurlijk niet waarom de twee juffrouwen hier maar bleven zonder iets te vragen of te zeggen en zij geloofde wel gaarne aan hun onschuld, maar hun ijver om hem of haar behulpzaam te zijn, brak toch de sfeer van stilte en gewoonten die zij in haar land gemaakt had voor hem. Maar het ergste waren de mensen, een woest volk dat rauw Duits sprak en zij zou hun nooit of nooit, maar nooit het onthaal vergeven dat zij haar monsieur hadden bereid.</p>
<p class="indent">Op een avond zat zij stillekes te wenen. Octavie en Ursule waren te bed gegaan, zoals altijd, omdat zij dan het gevoel hadden overbodig te zijn en een langvertrouwde intimiteit te storen. Buiten floot de wind. Ze had kou, wilde toch wachten tot hij opstond en zo ver van de graven harer doden sloop het heimwee naar haar land op haar toe. Het was een echte oude-vrouwendroom, zij zag haar graf. Monsieur had er een kruiske op laten zetten, maar een boer kwam met zijn ploeg aangereden en toen het paard voor het kruiske bleef staan, begon hij in het Duits te vloeken en te tieren. Hij trok het kruiske uit, wierp het weg en ploegde voort om daarna patatten te planten op haar graf.</p>
<p class="indent">Het Heerken zag dat zij weende en precies zoals zij zijn hoofd in haar handen had genomen die avond, nam hij deze avond haar hoofd in de zijne en streelde het. Het was niet om haarzelf, zei zij, zij zou bij hem blijven tot aan haar dood, maar zij was triestig omdat hij nu hier zat, zo onthaald, hij had toch wat beters verdiend. Hij moest zich toch eens goed herinneren hoe gelukkig hij ginder geweest was, maar voor haar, neen... voor haar was alles goed.</p>
<p class="indent">En toen bleef hij. En het eerste wat hij deed was nog wel Seppen hovenier maken. En hoe! Met Octavie en Ursule ging hij er zelf naar toe en Octavie deed het woord. Dus dwars door het dorp gaan met die muil, tussen twee Duitsershoeren en om een weldaad te bewijzen aan zijn wurger. Er zijn goede mensen, er zijn goede snullen, maar dit is nog meer dan snulligheid, zo iets gebeurt in boeken niet eens. En later heeft Lucie begrepen dat men het al merken kon van toen hij naar Seppen ging. Dat zij toen heeft gedacht: er is iets met hem. Hoe kan een mens zo iets doen? En dat was nu juist het genoegen van het Heerken. Want in het terugkomen vroeg Octavie hem nog of hij nu dacht dat het goede indruk gemaakt had op Mus. Zij kent die kerel en zo braaf als de vader is, zo weinig deugt die Mus. Het Heerken moet inwendig bekennen dat hij op Mus niet gelet heeft. Lucie heeft het hem trouwens die keer goed genoeg gezegd: Vous êtes trop bon, monsieur, maar zij sprak een taal die hij reeds niet meer verstond. Want hij had niet het gevoel goed te zijn noch zocht hij in die goedheid nog behagen. Hij had dat einde van het lijden bereikt, waar alle weerstand zich neergelegd heeft en de mens, gezuiverd, niets meer dan goedheid is. Hij was goedheid.</p>
<p class="indent">Zo bijvoorbeeld kwam Thuur Van den Heuvel eens zijn zusters terughalen. Heel de oorlog had hij verwacht, na de wapenstilstand erkend te worden als redder van het dorp en ze hadden hem inderdaad in stoet rondgeleid, maar naar de gevangenis, de eerste nacht in de kelder van het gemeentehuis. Hij had er drie ratten doodgestampt en een bitter hart opgedaan. Maar het gerecht erkende zijn onschuld en toen hij naar huis kwam lag hem alleen nog de geschiedenis met Ursule op de maag. Woest werd hij maar toen Elza hem zei dat zij met Octavie al weken op de Koevoet woonde. Nieuwe schande, dacht hij. En hij wilde juist een volledige rehabilitatie, ook van Ursule. Zijn zusters dierven niet meer in hun eigen huis gaan wonen, zeiden ze hem; bij hem blijven zonder mee boerenwerk te doen ging niet en boerenwerk doen wilden ze niet meer. Dat was hun standpunt. Het zijne dat hun verblijf hier een bewijs was van hun schuld. Toen dat niet hielp loog hij dat het dorp al praatte over zonderlinge relaties hier op de Koevoet. Zo maar smeet hij dat in de kamer. Nu moet het Heerken eigenlijk verontwaardigd zijn, ja hem fatsoenshalve de deur wijzen. Dat verwachtte vooral Octavie toen ze hem zag opstaan maar hij stond eenvoudig op om in de kelder wijn te halen. Hij schonk de roemers vol en presenteerde Thuur een sigaar. Onverstoorbaar. Ze bezagen elkander en hem, ze dronken, vergaten hun twist en werden stil.</p>
<p class="indent">In zijn afzichtelijk gelaat begonnen de grijze ogen, die vroeger lichtschuw waren, van een zachte, bescheiden goedheid te fleuren. Hij zocht de hoenders en de schapen op, nu om ze te voederen of te strelen. Eens kwam hij op het Schrans en in de huiskamer zat niemand dan een vijfjarige bengel met een vuile neus en een grote hond. De hond gaf hem moed. Hij wreef de twee wijsvingers over elkaar en treiterde: slip, slip, slip, ge hebt ne varkenssmoel. Black, pak hem! Maar de hond deed niets en de knaap kreeg chocolade.</p>
<p class="indent">Elke middag en avond speelde hij kaart met Ursule. Octavie kon zo lang niet stilzitten en hielp liever de oude Lucie. Werd er gebeld dan was het iemand die iets te vragen had, niet altijd geld want de armoe verdween zienderogen, maar boeren wilden grond kopen, geld lenen, anderen iets verkopen. Het Heerken liet nooit vergeefs vragen. Soms waarschuwde Octavie hem: die verdiende het niet. Een ander loog en had het niet nodig. Een derde ging naar de kerk niet. Een vierde had ergens een onwettig kind. Maar het Heerken oordeelde noch veroordeelde meer; hij gaf en keerde terug naar zijn kaartspel. Zijn voeten en handen waren rustig en hij zweette niet meer. Soms dacht Ursule: zou ik er toch niet aan wennen? keek eens even op naar zijn rode verhakkelde muil en wist dat het niet gaan zou. En hun aandacht bleef bij de kaarten, maar nu en dan een glimlach naar elkaar. Zij hadden beiden elk de volle maat geleden en al wat zij nog te zeggen hadden lag in de zachte passieloze taal hunner ogen. Zij zagen de ijverzucht van Octavie en Lucie die elke avond hun verschillend plan voor de regeling van het werk van morgen verdedigden met het argument dat het zó gemakkelijk was voor hem. Schorseneer kon monsieur volgens Lucie niet kauwen en Octavie beweerde hem zo zacht te koken dat hij het wel kon. Moest het Heerken als arbiter optreden dan sprak Ursule voor hem en gaf beiden hun zin. Hij dankte haar met zijn ogen.</p>
<p class="indent">En zo hebben wij de grote weldoener van ons dorp nog drie jaren in ons midden mogen hebben, nadat hij als een ware held zijn leven had veil gehad voor ons duurbaar vaderland. Ursule bemerkte het eigenlijk vóór Lucie toen hij een vrouw opraapte met een heer. Zij wees hem op de vergissing maar twee minuten later deed hij het met een aas. Toen zij er het eerste woord over zei, kon hij het spel al niet meer uit elkaar houden, maar het bleek toen dat ze alle drie al het hunne gemerkt hadden. Daar hij goed als nooit sprak had de snelle verbijstering van zijn geest kunnen toenemen zonder dat zij het bemerkt hadden. Maar de dokters die zij erbij haalden bekenden dat ze, tijdig gewaarschuwd, even machteloos zouden geweest zijn. Hij zou ongemerkt en pijnloos sterven. Zij noemden dat hersenverdroging maar het is juister te zeggen dat een rijpgeworden vrucht afvalt.</p>
<p class="indent">Zijn geest werd met de dag helderder op de ene waarheid, die hij overgehouden had, maar nooit geformuleerd: dat de deerniswaardige mensen voor elkander goed moeten zijn. Hij werd steeds meer welgemoed en liep door het huis zacht te neuriën. Zijn laatste dagen heeft hij immers gevuld met op visitekaartjes te schrijven: Sincères condoléances en die kaartjes dagelijks te sturen naar al de adressen die in zijn vijftien dagbladen het overlijden van duurbare familieleden meldden. De drie vrouwen lieten ze hem zenden omdat zulke attenties toch niets dan plezier konden doen en ze vroegen zich af of hij dit wel bij verstand deed omdat het zo typisch voor hem was. Ça, c’est tout à fait lui.</p>
<p class="indent">Hij stierf zoals de dokters voorspeld hadden, langzaam en pijnloos, op een zondagavond, juist toen Louis Van Acolijens daar zingend voorbijging, waarschijnlijk zat. De drie vrouwen scheen het opeens of hij het wat benauwd had. Lucie en Ursule zetten hem recht en hielden hem vast omdat ze hem zo graag vasthielden. Dat moet hem toch wat verlicht hebben, want buiten zong Louis van ‘Mie Katoen, kom morgen noen, we zullen een pintje drinken’ en het Heerken heeft nog lichtekes met hoofd en vinger de maat geslagen, vijf of zes keren, meer niet, hij was te moe.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap19.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap20a.html" class="calibreANext"> next page</a>
    
  </div>

</div>

</body>
</html>
