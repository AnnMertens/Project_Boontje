<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap13.html" class="calibreAPrev">previous page</a>
        

        
          <a href="chap15.html" class="calibreANext"> next page</a>
        
      </div>
    

    
<div class="booksection">
<p class="chap">13</p>
<p class="noindent">Maar met zachteren kan hij ook zijn zin niet bereiken, met Octavie noch met Ursule. Hij verlangt naar een vrouw. De kippen grijpt hij zoals hij wil, de schapen spartelen machteloos als hij ze knijpt, het paard siddert als hij in de stal komt, de deur sluit en vloekt. Breng hem een vrouw in zijn kamer, in het donker zal hij ze meester worden, zij zal weten dat hij sterk en hardvochtig is. Hij zal haar zeggen: ik geloof aan God noch duivel, ik ben bang voor niets. Van u wil ik plezier hebben. Gehoorzamen of ik martel u dood. Gereed zijn als ik zeg: kus mij, schuw wegkruipen als ik zeg: leg u ginder; u ontkleden als ik de zweep neem. En dan zal zij mij liefhebben. ’s Avonds op een kussen voor mijn voeten zitten, terwijl hij nors de gazet zit te lezen, giechelen van zenuwachtige blijdschap als hij eens goed gehumeurd is en zegt: kom hier. Als de pastoor komt zal hij haar opdragen die zwartrok binnen het kwartier aan de deur te zetten, ik ben niet thuis. En zeg hem voor mijn part dat hij zijn vieze Cato burgemeester kan maken maar ik ben niemands knecht.</p>
<p class="indent">Hij zal aan tafel lastig zijn. Roep Marie, die spinazie kraakt van ’t zand. Zijn vrouw zal elke middag vrezen dat het vlees weer te hard is en na de middag bezorgd worden voor het avondeten, want daarin is hij kieskeurig en er moet afwisseling zijn.</p>
<p class="indent">Hij wil een vrouw hebben, hij wil een man zijn.</p>
<p class="indent">Octavie en Ursule willen hem er een geven. Hij hoeft maar te spreken, een teken te geven en waarom neemt hij haar niet zachtjes in de arm, zo zonder meer is het ook al goed. Zij verlangen naar hem en bekennen het elkander niet, spreken over hem als over een ander, maar over niemand dan hem.</p>
<p class="indent">Sinds de avond waarop hij haar alleen liet gaan, twijfelt Ursule dikwijls of hij haar wel meer dan vriendschap toedraagt, maar volgens Octavie is het niets dan schuchterheid bij hem en zij dringt van langsom meer op hem in. Hij is een man zoals zij ze wil: volgzaam. Van hem is waarlijk een modelechtgenoot te maken. Zo bijvoorbeeld in de kwestie van het burgemeesterschap voelt zij heel goed dat hij onbeslist is en gaarne luistert naar goede raad. Zij geeft hem die.</p>
<p class="indent">Ten eerste moet er een andere burgemeester komen, want met wie we nu hebben kan het zo niet langer meer doorgaan. De pastoor had gemeend op hem te kunnen betrouwen omdat het een goede gebuur is, maar nu heeft men ondervonden dat hij twee gezichten heeft en hier wit zegt en daar zwart om iedereen tevreden te stellen. In de zomer was er een turnvereniging gesticht en hij had zich erevoorzitter laten maken. Nu waren die turners in de processie gegaan en toen het wat te warm werd hadden ze hun jasje uitgedaan en op de arm gedragen en zo hadden ze langs heel de processieweg ergernis gegeven. Ze liepen daar in spannende zwarte broekskes en wit lijfje met korte mouwen en gedecolleteerd, neen maar zonder overdrijving, tot hier. Het was de burgemeester gesignaleerd door de presidente van de congreganisten. Natuurlijk had hij niet durven optreden en meneer pastoor droeg het Heilig Sacrament, die kon niet aangesproken worden. Och, dat is maar één geval, mijnheer André, zo zijn er honderd. Zijn zoon bijvoorbeeld is een meisjeszot en slechte klap dat daar uitkomt, meneer André! Hewel, dat ligt toch aan de opvoeding. Zij zou eens willen zien, als zij kinderen had, of zij ze niet fatsoenlijk zou kunnen grootbrengen.</p>
<p class="indent">Dus er moet een nieuwe burgemeester komen, en als iemand het worden moet, meneer André, dan zijt gij het. Gij meneer André met uw positie zelfstandig en geheel belangloos, gij die zoveel goed doet in de gemeente. Het volk vraagt het, de mensen zijn u zo genegen. En dan uw naam! d’Hertenfeldt! Ze rammelt gelijk een wekker die afloopt en het doet haar genoegen dat hij altijd knikt als een automaat, luistert en instemt. Zo is de man naar haar hart, hij moet geleid worden. Haar dunkt dat hij haar dankbaar is omdat zij hem uit zijn twijfels helpt. Wat denkt meneer André er zelf van?</p>
<p class="indent">Meneer André frutselt met de sproethanden en bekent dat hij er in ’t begin veel bezwaren tegen had, maar als men zo alles nagaat, zou men toch...</p>
<p class="indent">Dan triomfeert zij. En hij verguldt in gedachten de gevangenschap waarin men hem drijft. Dit is misschien de koopprijs voor Ursule. Eens zet hij hun fruit voor, peren, appelsienen en meloen, die hun te flauw smaakt. Hij zelf eet ze graag en wil Ursule pramen er toch een sneetje van te proeven. Na lang aarzelen doet ze ’t liever niet, ze zal een appelsien nemen. Opeens zegt het Heerken dat zij natuurlijk haar zin moet doen en eten wat haar lust, ik wil niets dan uw geluk. Hij schrikt zelf voor zijn durf en een enkel ogenblik is er inderdaad verbazing bij de gezusters. Hij denkt dat zij hem nu begrepen hebben, dat zij weten dat hij alleen om hunnentwil burgemeester wil worden, dat hij Ursule trouwen wil als dat haar geluk is. Hij wacht op een antwoord even vaag, maar ook even duidelijk, en Octavie laat duidelijk horen dat hij niets ongewoons heeft gezegd. Om te beletten dat Ursule zich iets inbeeldde. Want die Ursule wordt met de jaren bleker en fijner en Octavie is al flink aan het vervetten.</p>
<p class="indent">Pastoor Claerebout is duidelijker in zijn uitdrukkingen. Hij komt het goed nieuws mededelen dat het in orde gekomen is zoals hij verwacht had. De eigenaar van de Koevoet zal de eerste op de lijst staan. Hij spreekt niet meer over nadenken of vragen, het Heerken zal burgemeester zijn. Amen.</p>
<p class="indent">Nog eenmaal probeert het Heerken een schijn van zelfstandigheid te redden. Terwijl zijn naam al gedrukt wordt in de dorpsdrukkerij gaat hij positief de raad van de Van den Heuvels vragen. Die van Octavie kent hij, hij kijkt Ursule schuw aan. En gij, juffrouw Ursule, wat denkt gij? Een verbaasde, blijde blos, een glimlach maar geen bescheid. Want haar man moet niet haar wil doen, moet haar raad niet vragen. Zij integendeel zal hem volgen en liefhebben, in zijn arm liggen en hem kuskes geven, zacht en week als een poes die spint. Natuurlijk kan haar man niet groot en verheven genoeg zijn, burgemeester en nog meer. Maar André schijnt dan toch niet zo fel aan de waardigheid te hechten, hij laat het van haar afhangen. Oh André, zij wil ook niets anders dan uw geluk.</p>
<p class="indent">Het is stil geworden. Wat zou ik doen, juffrouw Ursule?</p>
<p class="indent">‘Ik weet niet wat ge het liefst doet,’ zegt zij.</p>
<p class="indent">Zo moet hij burgemeester worden zonder haar te kunnen overtuigen dat hij het alleen om haar doet. Had zij maar ja gezegd, hij zou nog eens al zijn moed verzameld hebben en geantwoord, bon, dat hij het doet omdat zij het zegt. Nu komt de donkerste dag van zijn leven, zijn inhuldiging. Geen ander licht dan een verlegen oogslag als hij, in de koets die de stoet sluit, voorbij haar huis rijdt. Zij bukt zich naar een jongske, dat op dit teken met aangeleerde plechtigheid de koets nadert en hem een zware ruiker reikt.</p>
<p class="indent">Om half acht staat boer Van den Heuvel van de bankettafel op. Het is nog lang niet gedaan; op de spijskaart staat veel lekkers dat nog komen moet en de burgemeester moet de toasten nog beantwoorden. Thuur trekt zijn vader aan zijn jas, maar vader is met geen geweld te houden. Vader heeft namelijk een klein gebrek, hij is verslaafd aan sjikskes. Het is maar een deftig klein sjikske dat men absoluut niet ziet steken en de meeste mensen weten niet eens dat boer Van den Heuvel sjikt. Hij echter kan zijn kleintje zomin missen als anderen hun grote. Sedert jaren zagen Octavie en Ursule hem de oren van zijn kop over dat sjikske, want als men pensionaat gedaan heeft in Waver, heeft men recht op een vader die niet sjikt. Standvastig en trouw houdt hij altijd zijn pakske tabak van de IJzeren Leen van Mechelen op de tweede keldertrap liggen en in de week ’s morgens, na de koffie, maar ’s zondags na de hoogmis gaat hij daar gestolen weg het proppeke achter zijn tanden foefelen. Hij vraagt kortweg aan Octavie of het haar misschien in de weg zit.</p>
<p class="indent">Maar vandaag is hij dadelijk na de hoogmis in de schepenkoets gestapt om vóór de burgemeester in de stoet te rijden en daarna is hij aan tafel beland: hij heeft nog altijd zijn sjikske niet gehad. Het is allemaal smakelijk genoeg, maar boer Van den Heuvel staat op en zegt: smult gijlie nog wat aan, ik ben weg.</p>
<p class="indent">Heel recht gaat hij niet. Buiten stijgt de wijn hem naar het hoofd, hij fluit heel zachtjes. De Heer die de rustige sjikker het zijne gunt, is met hem en heeft zijn twee dochters het goede plan ingegeven de namiddag te gaan doorbrengen bij Elza, die zelf alleen zit. Boer Van den Heuvel stevent recht naar de kelderdeur, maar in ’t bukken lost zijn hand ergens. Hij stuikt voorover de stenen trap af. Ze vinden hem daar twee uren later als Thuur zijn zusters naar huis brengt. Omdat de kelderdeur openstaat schreit Octavie dadelijk van inbrekers en dieven en van vader die boven ligt. Maar vader ligt beneden en die hem van de trap gestoten heeft is de Grote Inbreker, die men ook niet buiten houdt als men thuis is. Drie dagen ligt de boer buiten kennis. Toen het Heerken de derde morgen om nieuws kwam deed Ursule hem de deur open en ze bezweek tegen de muur. In plaats van haar vast te houden springt hij de kamer binnen om een stoel, maar als hij die bijgesleurd heeft is het al over. Ze geeft hem een hand die hij kan houden zolang hij wil, maar hij drukt die hand de tijd van een innige deelneming en durft niet langer.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap13.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap15.html" class="calibreANext"> next page</a>
    
  </div>

</div>

</body>
</html>
