<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap69.html" class="calibreAPrev">previous page</a>
        

        
          <a href="chap71.html" class="calibreANext"> next page</a>
        
      </div>
    

    
<div class="booksection">
<p class="chap">25</p>
<p class="noindent">Zo onbehendig als jaren geleden het bezoek van de onderpastoor aan het ontluikende Deps was, zo verkeerd als de predikantenbanvloeken, die onze hei toch niet beletten geleidelijk aan te groeien met zowel kerksen als anderen, zo behendig en vernuftig was de benoeming van Jan Baptist Apostelis, de pastoor voor Deps waarlijk in de wieg gelegd, die met onze vaderen heeft meegeleefd als een boer, iedereen gerust gelaten, zijn eigen vrijheid verdedigd gelijk alle Depsers, nooit list of tactiek gebruikt om zijn doel te bereiken en toch in een handomdraai onze vaderen gekerstend. Deze man paste zich niet kunstmatig aan ons volk aan om het des te beter te kunnen leiden. Aangepast van nature, stoer en zelfstandig als wij zelf, vergroeide hij met Deps, Deps met hem. Zei men in de omtrek dat die van Deps allemaal gek zijn, dat was in die zin waar, dat als onze vaderen een beetje gek waren, hij het ook was. Wij lezen in de heilige Paulus dat hij Griek was met de Grieken. Van Apostel kon men zeggen dat hij gek was met de gekken.</p>
<p class="indent">Hij was fier op zijn sermoenen en zijn stem, verklaarde dat een pastoor vooral moet kunnen preken en zingen en had slechts misprijzen voor priesters die dat niet kunnen, de bisschop inbegrepen. Dat zijn zo van die mensen, zei hij, die denken dat ze ’t kunnen halen met studeren. Hij zelf las nooit of nooit.</p>
<p class="indent">Het gebeurde dat hij mensen, die nooit in de kerk kwamen, vroeg hoe ze zijn laatste sermoen gevonden hebben, want hij spioneerde niet naar wie kwam of niet. Als zij antwoordden dat hij het niet kwalijk moest nemen, zij hadden het niet gehoord, zij gingen niet naar de kerk, zei Apostel rustig: ‘Als ge u daar goed mee bevindt, waarom veranderen, voor mij moet ge ’t niet doen. Ieder denkt dat zijn systeem het beste is.’</p>
<p class="indent">Hij werkte hard, zijn handen waren eeltig. Hij bad zeer veel, paternosters, zoals een boer. Hij beweerde dat men niet op papier kan bidden, omdat niemand van tevoren kan opschrijven en drukken wat gij dan en dan zult willen zeggen tegen Onze Heer. Huisbezoek deed hij om te rusten, te buurten, of uit deelneming, nooit met het pastoorsdoel waarop de bezochte wacht en dat toch voor de dag zal komen, hoe lang ook de priester het over koetjes en kalfjes heeft.</p>
<p class="indent">Het kerkorgeltje kocht hij zelf. Hij riep er Kennedie bij en zei: ‘Probeer of ge daar iets kunt uit krijgen.’ Kennedie zette zich voor het klavier. ‘Laat mij nu alleen,’ zei Kennedie, ‘ga terug naar de pastorij, niet op mijn handen zien.’ Een orgel was een heel ander ding dan het ding van deze fijne artiest, maar in eindeloze avonden van droom, verrukking en verliefdheid ontdekte hij de zoete geheimen van klavieren en pijpen.</p>
<p class="indent">Dan kwam Donies, die van de eerste dag tegen Apostel op zong. Iedereen hoorde duidelijk dat die twee elkaar zingend uitdaagden hun geluid even vol en gonzend te laten golven. Apostel was op Donies naijverig als een kind. Mannen als Leis, Orleans en Boske maakten van elke gelegenheid gebruik om tegenover hem het zingen van Donies te roemen, zonder iets te zeggen over zijn eigen stem. Dat ging hem niet. Hij zei dat Donies’ stem goed genoeg was, maar spijtig, ze was niet geschoold. En de zijne was het nog veel minder! In het begin bracht de naijver zelfs wrijving mee. Apostel kon niet verdragen dat Donies antwoordde vóór zijn eigen stem geheel verklonken, uitgeëchood was. Na zijn dominus vobiscum bleef hij naar het volk gekeerd staan en hield de hand in stopgebaar naar de zanger op het hoogzaal. Eerst als hij die neerliet mocht Donies repliceren. De prefatie begint met driemaal zang en tegenzang. Dat beurtzingen klonk alsof twee krijgsoversten der Germanen vóór Julius Caesar hun troepen opriepen. Soms triomfeerde Apostel. Als hij kon uitpakken met een nieuwe zangwijze, die hij in stilte geleerd had en Donies moest antwoorden volgens de oude. Maar Donies gaf zich nooit gewonnen. Hij wist met hulp van Kennedie, Apostel zou hem niet geholpen hebben, de muziek te vinden en de volgende zondag diende hij de tegenstrever van antwoord.</p>
<p class="indent">‘In naam des vaders en des zoons en des heiligen geestes amen. Daar was eens een rijke boer, die had twee jongens, juist gelijk mijn vader zaliger, maar mijn broer is jong gestorven. De boer had een jongen van twintig en laat de andere drie-, vierentwintig geweest zijn. De oudste had altijd goed meegewild, ik in mijn tijd ook, dat mag ik zeggen. Wat een plezier kunnen wij, ouders, van zo ne zoon hebben. Maar de jongste was geen stamp onder zijn broek waard. Hij zou er van mij nochtans gekregen hebben. En veel! Moet ik het u zeggen, weet ge ’t niet beter dan ik, als ge er zo een tussen lopen hebt, hoe moet ge u niet inhouden soms, of ge zoudt hem een ongeluk doen. Jongens, jongens, die hier rond mij zit, weet ge wel wat gij ons allemaal aandoet, ge hebt geluk dat ik uw vader niet ben, want het zou bij mij niet waar zijn. Maar die rijke boer zat met de zijne. Alles geprobeerd. Goedheid, kletsen, smeken. Boter aan de galg.’</p>
<p class="indent">Zo begon secundum Apostel de parabel van de verloren zoon. Hij rustte niet vóór hij de vrouwen en sommige gevoelige mannen zag schreien. Hij sloeg met de vuisten en gesticuleerde zich in ’t zweet. Hij sprak een poos stil en gaf opeens een kreet, die de hele kerk deed schrikken. Geen genade, schreien moesten ze. ‘Schaamt u niet over die tranen,’ riep hij, zodra hij zijn doel bereikt had, ‘bidt God dat het u niet overkomt, weent, zoveel te beter kan ik preken, en doet het geen deugd u eens uit te schreeuwen bij Ons Heer?’</p>
<p class="indent">Op heel het geloof had hij zijn eenvoudige, kloeke, boerse kijk, alsof hij nooit gestudeerd had. De wereld bestond volgens hem sinds enkele duizenden jaren. Een sermoen over de schepping begon aldus: ‘Vijf..., zes..., zeven...,’ hier aarzelde hij en riep dan beslist: ‘acht!’ Dan keek hij stuurs en stout voor zich uit, gereed om tot het uiterste te gaan en riep kort achter elkaar de twee formidable cijfers: ‘negen-, tienduizend jaar geleden misschien wel, schiep God de wereld.’</p>
<p class="indent">Binnen de zeven maanden was Houtekiet de enige die niet naar de kerk ging. Hij was nochtans niet van slechte wil. Hij heeft zich namelijk eenmaal laten meetronen door Leis en Jan Orleans en is gebleven tot na het sermoen. Toen Apostel dampend de preekstoel verliet en Leis en Jan hem vragend aankeken, of hij wel ooit zoiets gehoord had, zei hij: ‘Ik versta niet hoe ge naar zoiets kunt luisteren.’ Het ruige pathos van Apostel zei deze eenvoudige man niets. Trouwens de hele kerk en al wat erin gebeurde kwam hem zinloos voor. Hij kon maar niet begrijpen waar dat goed voor was, waartoe het diende. Wat daar kon gepreekt worden had voor hem op voorhand geen zin. Toen hij het eenmaal gehoord had, vond hij het belachelijk, niet waardig van een man, zo te roepen en te tieren. Voor zijn gevoel was een kerk iets voor vrouwen, eigenaardige wezens, die allerlei dingen zeggen en doen waar men niets van begrijpt. O, als er vrouwen gepreekt hadden zou hij zeker trouw naar de kerk gegaan zijn. Maar het stuitte hem tegen de borst dat daar een man met die vrouwendingen bezig was, zich verkleden en zo. O neen. Een vrouw babbelt, tot daar. Een man die man is zwijgt en handelt. En daar zo kunsten staan maken om volk in de kerk te lokken, neen. ‘Ik ben weg,’ zei Jan Houtekiet luidop met een zucht en hij ging.</p>
<p class="indent">Er ontstond een verwijdering tussen hem en de vrouwen, die letterlijk dweepten met de diensten en de sermoenen. Er ontstond ook iets tussen hem en de mannen. Hij wist niet wat. En er ontstond vooral iets tussen hem en Iphigénie, die de vroomste van alle Depser vrouwen werd. Zij kon het zichzelf niet verklaren, want zó vroom was zij nooit geweest. Een liefde, begonnen als drift, stilaan vanzelf, ja tegen haar eigen verlangen in, verdiept en verbreed, heeft haar hart voor de verschrompeling en het oud worden behoed. Het is wijd, wordt nog wijder en wendt zich even open naar de eeuwigheid als naar het leven. De ommekeer begon ondanks haarzelf bij de gedachte dat zij zelf de eerste stoot gegeven had tot het bouwen van de kerk en dat God om die kerk de goddeloosheid van Jan Houtekiet zou door de vingers zien. Eenmaal de kerk gebouwd ging zij erin bidden om vergiffenis voor haar liefde. O, niet om die liefde op te geven, dat nooit. Maar hoe dichter zij God naderde met elk gebed, des te meer verwijderde zij zich van Jan. Geheel onbewust. Indien zij het geweten had zou zij het niet eens gewild hebben. Verbonden waren zij, geen berouw kon hen scheiden, zij bad slechts om hun vereniging ook hiernamaals.</p>
<p class="indent">Verscheidene malen zegde zij hem dat zij hem voor eenmaal, voor eenmaal in haar leven iets wilde vragen. ‘Vooruit,’ glimlachte Jan Houtekiet tevreden, want hij had graag dat men hem iets vroeg, ‘vooruit, dat zal wat zijn.’ Maar zij zei neen en dat zij niet dierf, uit pure angst daarna hem iets gevraagd te hebben dat hij geweigerd had. Dat gevoel, neen, om niets ter wereld. ‘Ook goed,’ zei Jan Houtekiet, want met vrouwen moet een man geduld hebben. Zij vragen iets en dan vragen zij niets, men moet ze kennen en laten betijen, zo zijn ze. Maar op zekere dag vroeg zij het hem dan toch. Omslachtig en kinderlijk als een jonge verliefde. Of hij niet neen zou zeggen? ‘Waarom zou ik neen zeggen,’ glimlachte Jan Houtekiet, ‘ik zou niet weten waarom. Heb ik al ooit neen gezegd tegen u?’ Zij gaf hem de vraag terug. Had zij hem ooit iets gevraagd? Hij moest bekennen van neen. Terwijl hij het bekende, overzag hij haar liefde van zoveel jaren, stil, trouw, zacht, diep. Nooit een verwijt, nooit een verzoek, nooit een nuk. ‘Vraag mij nu eens iets,’ zei Jan Houtekiet, alsof hij zeggen wilde: laat mij nu eens bewijzen dat ik niets weiger. Zij boog het hoofd: ‘Jan, ga ook naar de kerk zoals ik,’ en ze begon te schreien. Gelijk een jonge verliefde liep zij weg, de tuin in, naar de volière, opdat hij haar zou nakomen en het antwoord brengen: één woord: ja. En dan nooit meer iets daarover. Zoals jaren geleden toen het gerecht er geweest was. Toen is ook maar een woord gezegd: ik kon niet anders, hij of ik.</p>
<p class="indent">Toen zij weer binnenkwam was Jan Houtekiet er niet meer. Hij zat thuis en was het nu eenmaal beu.</p>
<p class="indent">In die dagen zei Nard Baert dat hij niet tot zijn negentig jaar met de kar bleef rijden. De jongens werden groot, het werd tijd dat ze zelf lieten zien wat ze konden. Hij begon er stilletjes aan te denken een mooie villa te bouwen langsheen de Zandstraat. Want gij, kindlief, zult ook niet heel uw leven werken, dat wil hij niet. De proefkwekerij nemen ze mee, daar zal hij zich alleen mee bezighouden, want stilzitten kan hij niet, maar zijn vrouw zal zich rust gunnen, daar staat hij voor in. Iphigénie hief het hoofd op en zei dat ze dan liever in de stad ging wonen.</p>
<p class="indent">Op zekere zondag meldde Apostel in de kerk dat Liza en Joppe in het huwelijk zouden treden. Innige gelukwensen met dit kloek besluit, zei hij en begon te preken.</p>
<p class="indent">De kerk zat vol ongetrouwde paren met resems ongedoopte kinderen: terwijl de kerk gebouwd werd, hadden zij elkander geplaagd en zich afgevraagd met wie Houtekiet eigenlijk moest trouwen. Maar Apostel sprak over trouwen niet, niemand wilde de eerste zijn, stilaan waren zij gaan denken dat alles kon blijven zoals het was. Voor Liza echter was trouwen een weerwraak. De boswachter, d’Hurlemont, niemand had haar ooit mogen naderen en toch had Houtekiet haar nooit erkend. Manneninstinct kiest geen vrouw die naloopt. Toen Lien gevlucht was heeft hij haar geweigerd, het zwartje boven haar verkozen en het daarna smalend in haar huis gebracht. Haar huwelijk met Joppe is een opzeg van zijn alleenrecht waartegen hij niets kan inbrengen.</p>
<p class="indent">Allen verwachten zich aan een verzet, iets koens, stouts, iets geweldigs. Een strijd bijvoorbeeld tussen Houtekiet en Apostel, die aangenomen is om te zingen en te preken, niet om zich met vrouwenkwesties bezig te houden. Of een afstraffing van Liza. In alle geval, er moet nu iets gebeuren. Liza loopt met snedige antwoorden gereed.</p>
<p class="indent">Niets anders echter gebeurt dan dat haar vier Houtekieters haar en Joep volgen, zich op de dijen slaand om de hoed van Joep, een kaas! Grappenmakers wensen de bruidegom geluk en als hij nu ook nog bij Liza mag slapen, zal het een hele vooruitgang voor hem zijn.</p>
<p class="indent">Daarna trouwt zwartkopje met Nachtergael, weer met dezelfde bedoeling. Want Houtekiet komt er zekere avond toevallig en zij roept luidkeels haar man, verschanst zich voor Houtekiet en herhaalt dat zij getrouwd is. ‘Wat misdoe ik u?’ vraagt Houtekiet verstomd. De schouders ophalend over de vrouwelijke zotheid, die onpeilbaar is, gaat hij heen, beu, beu.</p>
<p class="indent">De huwelijken volgen elkaar snel op, tussendoor doopt Apostel in serie. Daar Baert en Iphigénie peter en meter zijn voor al die scharen grote lummels en pagadders, wacht Apostel tot hij er een hoop bij elkaar heeft en Baert een paar vrije uren.</p>
<p class="indent">Had Apostel ook maar even aangedrongen, er zou dadelijk verzet ontstaan zijn en gegroeid: wat denkt hij wel? Maar hij zei altijd dat ze ’t niet moesten doen om hem plezier te doen en verdienen moet ik er ook niet aan, daar heb ik dat voor. Hij liet zijn ruwe handen zien. Trouwen en gedoopt worden werd op Deps als een mode. Niemand wil ten achter blijven. En tenslotte dachten onze vaderen dat geen paar sacramenten hun levenslust konden fnuiken.</p>
<p class="indent">Onze pastoor is in de omtrek wijd en zijd uitgelachen om al die bekeringen. Kon de man soms anders? Hij vroeg niets, het werd hem gevraagd. Men moet voor die sacramenten wat leren en belijden. Onze vaderen leerden en beleden al wat Apostel wilde. Mag in die omstandigheden een pastoor de sacramenten soms weigeren? Wijs mij eens waar dat staat in de catechismus of de theologie! Neen, Jan Baptist Apostelis, eerste pastoor van Deps, staat zuiver. ‘Het schijnt,’ zei Apostelis eens in een sermoen, ‘dat ze mij in de omtrek uitlachen. Ge kunt hun voor mijn part zeggen dat ik de omtrek uitlach. Wij mensen van Deps, wij doen zoals ’t voor ons goed is en daarmee gedaan. Ons Heer is daarmee content en zijn er die daar niet mee content zijn, dat gaat ons niet aan. Het evangelie dat ik daarstraks gezongen heb was het evangelie van het goede zaad. Dat is een parabel voor ons boerenmensen. Zaad! Daar kennen wij iets van. Een zaaier ging uit om te zaaien...’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap69.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap71.html" class="calibreANext"> next page</a>
    
  </div>

</div>

</body>
</html>
