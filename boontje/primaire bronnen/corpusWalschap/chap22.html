<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap21.html" class="calibreAPrev">previous page</a>
        

        
          <a href="chap23.html" class="calibreANext"> next page</a>
        
      </div>
    

    
<div class="booksection">
<p class="chap">2</p>
<p class="noindent">’s Middags zette Pol Glorieus, broer Thijs onverwachts een voetje. Thijs viel, wilde hem achternazetten, maar Pol keerde zich om en hield hem bij de armen in bedwang. Thijs schreeuwde van de pijn. Het bleef daarbij tot hij ’s avonds van moeder de trui moest passen, die zij hem gebreid had. Overal had hij pijn en dierf het niet bekennen. Maar voorzichtig moeder, voorzichtig. Do zat dat aan te kijken. Als de trui gepast was, wilde hij er het fijne van weten. Dina ontkleedde de jongen en ditmaal lachte zij niet. Hij trachtte ten minste zijn broek aan te houden, maar zij duwde die neer tot op de voeten en toen kreet zij: Do, zie toch eens! En schreide luid, met de wangen strelend en met de lippen kussend Thijs’ rode, mishandelde rug.</p>
<p class="indent">De mond van Do Glorieus stond niet meer naar het fluiten. Hij werd breder, de lippen verdunden. Do keek onrustig weg van de rood en blauw gevlekte rug en de gezwollen billen, maar kon zijn ogen niet beletten het telkens weer te willen zien. Het schreien van Dina wond hem op. Hij vroeg wie dat gedaan had. De bovenmeester. Waarom? Omdat Thijs in de klas op zijn handen gelopen had. Waarom liep hij op zijn handen in de klas, wat zijn dat voor manieren? Omdat de meester gezegd had dat Thijs een meisjeszot was. Toen lachten ze allemaal, Dina door haar tranen heen, Pol luidkeels met een stem die aan ’t veranderen was, maar Do met scheve mond. Waarom zei de meester dat Thijs een meisjeszot is? Omdat Thijs niet kan verdragen dat de jongens na de school de meisjes achterna zitten, hun linten aftrekken en klotten aarde op hun kop smijten. Daarom gaat Thijs met de meisjes mee en houdt de jongens op een afstand.</p>
<p class="indent">En moet gij daarom op uw handen lopen, vraagt Do. Verdomme! Thijs roept: ze hebben nu gezien dat het niet waar is.</p>
<p class="indent">Zulke heerlijkheden van het kind begrijpen alleen moeders. Dina zit nog op haar knieën achter Thijs. Zij haalt hem naakt achterover in haar armen. Hij is nog haar klein kindje, zij kust hem wild en wenend lang op zijn mond. Wat gebeurt hier allemaal bij Glorieus, janken en kusserij! De mannen, die hun zinnen bij elkaar houden, Pol en Do, verdwijnen ieder door een deur, Do door de voordeur. Maar Do blijft buiten niet tegen de muur staan, noch hurkt hij neer om te fluiten. Hij gaat en blijft gaan. Hij gaat door het eindje dreef, over het brugske van de beek, langs de elzenkant, helemaal niet wild of in gedachten verzonken, want daar schiet een haas vlak voor zijn voeten weg, hij schopt er nog naar, daarvoor moet ge rap zijn. Hij gaat langs de blinde muur van ’t brouwershof, dan tussen de huizen van het dorp. De vader van Naar Vranck, de schoenmaker, staat buiten zijn luchtje te scheppen. Hij herkent Do en vraagt wanneer ze nog eens gaan poren? Do blijft bij hem staan om af te spreken, en zegt dan dat hij effekes nog wat verder moet. Dat is bij de hoofdonderwijzer.</p>
<p class="indent">Hij belt. Hij vraagt madam of de bovenmeester thuis is, maar ziet hem door de gordijntjes van de glazen deur zitten, en moet geen antwoord afwachten. De bovenmeester staat op uit zijn wijmen zetel, want hij heeft een salon en in de keuken ontvangt hij niet. Maar met een enkele vuistslag van Do Glorieus zit hij weer in de zetel. Hij grabbelt naar de stoofhaak, die naast hem aan de cuisinière hangt, maar een tweede vuistslag maakt dat overbodig. Hij springt recht, maar in de armen van Do Glorieus, die hem eerst tegen de kast, dan tegen de tafel omwerpt en de derde maal tegen de vloer, plat op zijn buik. Do Glorieus gaat op hem zitten en terwijl madam hem eerst bij de haren tracht achterover te trekken en dan zijn gezicht openkrabt, want zij is ook een onderwijzeres van het oud systeem en kan zich weren, bezorgt hij de bovenmeester de rug van Thijs. Tot de bovenmeester stil ligt. Madam wil hem nog te lijf wanneer hij al recht staat, maar hij grijpt haar bij de polsen en nijpt een beetje door, want anders zou ze wel op zijn schenen stampen. Madam, zegt Do, wrijf nu zijne rug goed in met boter, dat doen wij bij onze Thijs ook. Ge ziet, madam, zegt Do, school doen kan ik ook, zelfs de bovenmeesters zijn nog niet volleerd.</p>
<p class="indent">Dan gaat Do naar huis. Gewassen wordt hij thuis door Dina. Thijs slaapt al, zij lacht weer luid en driest. En kust nu Do vlak op zijn mond, het gekus houdt hier vandaag niet op. Zij heeft haar gevoel van onaanraakbaarheid terug dat haar altijd doet lachen en driest leven, vrij in de vrijheid van het Hoogveld. Het was haar ontschoten toen zij gezien had dat haar kind de deur uit kon gaan en mishandeld terugkeren. Maar ook zo ver en zelfs tegen een meester konden zij hun trotse ondeerbaarheid verdedigen. Zij tilt krachtiger dan anders de wasketel op de stoof.</p>
<p class="indent">‘Hij zal het geen tweede keer proberen, Do.’</p>
<p class="indent">‘Verdomme,’ zegt Do.</p>
<p class="indent">Maar als madam haar bovenmeester te bed had gelegd, schoof zij in allerijl de straat over naar een van de onderwijzers en die moest de gendarmen verwittigen. Zij kwamen met tweeën, stelden vast: mishandeling, inwendige kneuzingen ten gevolge hebbende en ze zouden tot de onmiddellijke aanhouding van de dader overgaan.</p>
<p class="indent">Onderweg maakten zij elkaar bang. De oudste wilde er eerst nog een derde gendarm bij halen, de jongste niet. Volgens de oudste was het in het donker op het Hoogveld niet pluis. Hij had daar eens een metser helpen aanhouden, die een jachtwachter neergeschoten had. De man stond op een stelling, zij riepen hem toe beneden te komen. Ik heb mijn werk, zei hij, hier op de stelling ben ik te spreken. Een kameraad van de oudste ging de ladder op om hem boven de boeien aan te knippen, maar hij had nog de voet op de stelling niet gezet, toen hij een slag op het hoofd kreeg met een zware metsershamer. Misschien was hij van de slag niet dood, maar dan viel hij in alle geval dood op de grond en brak zich daarbij nog de ruggegraat op de rand van een mortelkuip. Ik riep dat hij kon kiezen tussen zelf beneden komen of naar beneden geschoten te worden. Ik kom al, riep hij en sprong mij van vier meters hoog naar de kop, maar ik was hem te rap, sprong er zelf langs achter op, wrong hem de handen op de rug en boeide hem.</p>
<p class="indent">‘Dat was toch in volle dag.’</p>
<p class="indent">‘Ja, maar ’s nachts schieten ze. Ze liggen ergens in een voor en ge hebt het zitten. Ik heb hier zeker tien keren de kogels rond mij horen fluiten, ge kent ze nog niet.’</p>
<p class="indent">‘Hij zal toch wel niet door de deur schieten als we kloppen?’</p>
<p class="indent">‘Ze laten dikwijls hun deur los in de klink. Als we die chance hebben, kunnen we hem in zijn bed pakken.’ Nu begonnen ze over het wijf dat ernaast lag, dus Dina.</p>
<p class="indent">Dina hoorde ze kloppen, liep naar de deur en wie is daar? In naam der wet moest zij opendoen. In ieders naam wil zij open doen, maar niet in die ene en zij roept ontsteld al haar volk te been. Ze komen in hun hemd, Do, Pol en Thijs, het meisje Lieneke durft niet. Gewoonlijk schieten de stropers die zo gehaald worden langs de achterdeur het veld over, maar dat wil Do niet. Hij is een rustige man, met gendarmen heeft hij nog niet te doen gehad. Dina moet het licht aansteken en ondertussen opent hij de deur. De gendarmen springen binnen met hun revolver in de hand en handen omhoog allemaal, zo bang zijn ze. Geen van allen steekt de handen op, waarom ook, misdoen zij iets met de handen? De oudste brult dat ze moeten of anders schiet hij. Past op, zegt Do Glorieus ernstig, want schieten laat ik niet toe, we doen toch niets, zijn mij dat manieren? Zijn stem klinkt een beetje hoger, als hij met zeldzaam rustige kracht vraagt wat zij komen doen. In naam der wet hem gevangennemen en zij leggen tot teken dezes een hand op zijn schouder. Ook dat bij de schouder gegrepen worden is Do niet gewoon. Om zich te laten omvatten heeft hij zijn Dina en hij omvat haar; anderen blijven hem van het lijf. Het wordt een hele kwestie of hij zal meegaan, nu ze het op die toon pakken, hij kijkt hen peinzend aan. Ze vragen hem of hij het misschien niet goed begrepen heeft. Hij kijkt nadenkend Dina en de twee jongens aan. Thijs, geëlektriseerd door zijn blik en onrecht opsnuivend, Thijs stapt barvoets in zijn hemd naar voren en vraagt streng wat zijn vader misdaan heeft. Hij weet niets.</p>
<p class="indent">Zwijg, snotneus, zegt de jongste gendarm, maar dat is geen antwoord voor een verontrust geweten. En Dina, die hem zou kunnen inlichten, kan geen woord uitbrengen.</p>
<p class="indent">Luistert jongens, zegt Do. Ge moet uw plicht maar doen, maar zonder complimenten, dat is voor u ook het beste, verstaat ge mij? Ja? Als ge mij maar goed verstaat is het goed. Laat mij dan stillekes in mijnen doen, forceert niets. We gaan met ons drieën naar de gendarmerie, we zullen malkander gene last aandoen. Dina, mijn kostuum.</p>
<p class="indent">Hij kleedt zich rustig, de gendarmen voelen zich wat opgelucht, er wordt geen woord gesproken. Als hij klaar is rammelt er iets in de hand van de jongste: boeien; maar Do legt hem en zijn makker nu op zijn beurt een hand op de schouder en zegt dat er geen ijzer voor nodig is, hij gaat met plezier mee. Ze zouden brutaler zijn als ze eerst niet zo bang, nu niet zo opgelucht waren: ze zijn met een erewoord tevreden. Er rest Do niets anders dan afscheid te nemen en dat duurt niet lang: dag allemaal. Thijs ziet zijn moeder op een stoel zinken met haar hoofd aan de leuning van de stoof.</p>
<p class="indent">Lafaards, schreeuwt Thijs, lafaards, lafaards, lafaards. Ze dreigen. Wil hij ook mee naar het gevang? Maar ze kennen Thijs nog niet. Met hun revolvers zijn ze dapper, zegt Thijs, maar ik ken u. Gij zijt die dikke met zijn zwarte moustache en gij zijt grote Peer, we zullen u vinden, lafaards, vuile lafaards. Laat vader los.</p>
<p class="indent">Ze weten niet wat doen. Om hem een klap rond zijn oren te geven, zouden ze Do eerst de boeien moeten aanknippen. De moeder staat ook al springensgereed achter Thijs en schieten, zij het maar in ’t plafond, is toch maar het laatste. Er gloeit een schichtige weerbaarheid. De oudste waarschuwt Dina dat Thijs wel nog maar een kind is, maar toch is dit een gevaarlijk spel, de gendarmen laten zich niet beledigen in de uitoefening van hun ambt, ge zijt verwittigd. Maar Thijs kan geen onrecht verdragen.</p>
<p class="indent">Lafaards, schreeuwt Thijs. Laat vader los of ge zult het bekopen. Al wat hij doen kan is tieren, hoog en onophoudend, uit een gekweld en verontwaardigd geweten.</p>
<p class="indent">Zo stonden zij toen het gebeurde: grote Peer al buiten, Do op de drempel, de dikke nog binnen met de deurklink in zijn hand.</p>
<p class="indent">Bezetener schreeuwde Thijs, zo hoog en tergend dat de dikke in plotse woede naar hem toesprong om hem duchtig rond zijn oren te slaan, maar met drieën vielen Dina, Pol en Thijs op hem aan en deinzend duwde hij met zijn rug de deur toe. In het donker buiten greep Do de gewapende hand van grote Peer, wrong ze om als een kinderhand, nam er de revolver uit. Het was het werk van nog geen minuut. Handen omhoog, beval Do. Hij joeg hen binnen. Een tros van vier stond zich hijgend te wringen dicht bij de stoof. Het nest dat dwang noch geweld verdroeg verdedigde zich. Dina omknelde de arm met de revolver. Pol wrong de andere arm zo hoog op de rug dat de man doorboog. Thijs rukte aan zijn benen om hem te doen voorover stuiken. Hun tanden kraakten van razende pijn want de gendarm had met nagelschoenen al hun tenen geplet. Men kende de stem van de stille Do Glorieus niet meer, toen hij de dikke toeriep zijn revolver los te laten en handen omhoog een twee drij. Het mocht hem nu kosten wat het wilde. Verdomme! Het laatste woord werkte ogenblikkelijk, Dina nam de revolver uit een losse hand, gaf hem aan Do. Dan nam Dina ook nog het woord. Zij hield het knooploze hemd dicht en waarom liet men hen niet gerust. Zij zijn eerlijke mensen, verdienen goed hun brood, willen niets van een ander en komen niemand te na. Maar zij willen ook niet te na gekomen worden. Kom eens hier, Thijs. Zij werpt hem zijn hemd over het hoofd en toont zijn blauw en paarse rug. Zo heeft men hun kind mishandeld. Dat laten zij niet toe, om de dood niet, hebben de heren dat goed verstaan? Laat hen met rust en zij zullen iedereen met rust laten. Het is niet omdat zij op het Hoogveld wonen dat zij slechter zijn dan een ander. Nooit hebben zij zelfs maar een veldwachter over de vloer gehad. En nu komen zij twee hier binnengevallen en behandelen hen als boeven. Haar Do is geen boef, maar de beul die dat kind afgetoekt heeft, dat is een boef en hebben ze die gevangen, de boeien aangedaan?</p>
<p class="indent">En nu, zegt Do, gaan ze naar de gendarmerie, hij volgt hen op drie stappen. En avant marche. Maar eerst nog iets. Eenmaal ginder kunnen ze ’t hem natuurlijk weer betaald zetten. Hij zegt hun voor eens en voor altijd één ding: ze moeten doen wat ze niet laten kunnen, maar vergeet niet, dat het dan ook weer eens zijn beurt wordt.</p>
<p class="indent">En zo is Do Glorieus in vrijheid naar het gevang gegaan met twee gendarmen onder zijn bevel. Aan de poort gaf hij hun de revolvers terug en toen ze hem opsloten, zeiden ze wel, dat ze het eitje met hem nog zouden pellen, maar ze moeten nadien wijzer geworden zijn, want ze hebben het alleen en zonder Do gepeld.</p>
<p class="indent">Zo pelt iedereen het zijne alleen, Dina in verbittering. Pol in een vroegwijze skepsis, Lieneke in angst en Thijs in een groeiende wil tot recht. Als Pol zegt dat men het tegen de groten toch niet winnen kan, het beste is uit hun poten te blijven, komt heel het gemoed van Thijs in opstand. Recht moet er zijn. Dina lacht niet meer. Het vrije nest waarin zij heerste, begeerd en bemind, is getroffen. Aan tafel kan zij met een mond vol broods in een schrei schieten. Er is niets dat Thijs zo aangrijpt. Het doet hem zijn boterham neerleggen en uit het huis vluchten. Hij gaat recht naar school.</p>
<p class="indent">En wij wisten niet wat wij aan Thijs miszagen. Hij had altijd dat onaanraakbare van zijn nest gehad en een zwierigheid in zijn heupen. Nu was er iets straks in de houding van zijn nek, hij had niet meer die nonchalante ogen. Wij beurden hem op met vriendschap, maar iets onzichtbaars tussen hem en ons konden wij niet verwijderen. Als hij met ons speelde was het alsof hij ons dat genoegen deed. Hij verdeelde zijn winst na het spel en nu bemerkten wij dat zij geen waarde voor hem had. Als wij uit een andere hoek van de speelplaats zijn hulp kwamen inroepen tegen een valse speler, ging hij zo recht en onvervaard op de grootsten en ruwsten, soms gans alleen op een bende af, dat hij niet eens meer een hand moest uitsteken: zijn kort woord volstond. En wij keken hem vragend aan. Eenzaam was hij tussen ons allen. Slechts een heeft hem met woorden gevraagd waar zijn vader was. Thijs heeft zich omgekeerd, de vrager in het kalk van zijn ogen gezien, zodat hij niet wist waar kijken en van ons wegging en zich nergens op de speelplaats kon bevrijden van die blik. Wij hebben gezien hoe hij voor onze meester een boodschap bracht bij de bovenmeester. Op drie passen nam hij zijn muts af, aan beleefdheid ontbrak het hem niet, maar het was zo ijzig, correct en kort, dat de bovenmeester, met al zijn moeite om ongegeneerd te doen, de mindere was. En Thijs was onze meerdere in de klas, maar hij kon nooit de eerste geraken. Wij zeiden hem dat de meester hem met opzet achteruitzette om zijn vriendjes niet door een Thijs te laten overvleugelen, maar hij glimlachte groots en haalde de schouders op. De anderen mochten zijn prijzen hebben.</p>
<p class="indent">Hoe leefden wij op toen hij na enkele maanden weer opeens de oude Thijs was. Hij had voor ons wat mispelen meegebracht en toen hij ze uitgedeeld had, gaf hij plotseling ook nog zijn pennemes weg: ik heb er thuis nog twee. Morgen, zei Thijs, komt vader terug. Morgen ziet ge mij niet.</p>
<p class="indent">Maar wij zagen zijn vader. Do Glorieus kwam recht van de statie naar de school, hij had zijn pakje kleren nog bij. Hij zag de bovenmeester op de speelplaats wandelen en stapte recht op hem af. De bovenmeester week verschrikt uit naar het groene zijpoortje tussen de speelplaats en de achterkoer van zijn huis. Do Glorieus volgde hem. Do Glorieus sloot het poortje zorgvuldig achter zich en toen moet hij zich met een sprong op de meester geworpen hebben. Wij hoorden die in elk geval om hulp roepen en eventjes later ook madam, maar toen had Do zijn boodschap al verricht. Wij hoorden hem zeggen dat ze nu maar weer om de gendarmen moesten lopen. Hij zou ze thuis afwachten, zijn pakske was gereed. En bij de eerste gelegenheid zou hij dan weer terugkomen, dat beloofde hij hun. Dan ging hij kalm door het achterpoortje weg, groette de meesters, vroeg hun of Thijs er soms was. Thijs was er niet en Do Glorieus ging rustig naar huis gelijk een onbedreigd man.</p>
<p class="indent">Zijn huis staat tussen school en station met de zijgevel naar de brede zandweg. Thijs en Lieneke zijn vader gaan afhalen, Pol vlecht manden in het open schuurtje en houdt een oogje over de statieweg. Dina, niet uit de voordeur te slaan, breit met haar ogen op de einder waar Do moet opdagen, want de trein van 1 uur is al lang binnen, al lang weer vertrokken. Zo ziet niemand Do Glorieus aankomen.</p>
<p class="indent">Voorzichtig door de achterdeur nadert hij onhoorbaar en vat Dina langs achter om het middel. Wat een schreeuw, maar wat een korte vreugde, want hij heeft weer een beschard gezicht; wat een angst dat hij een tweede maal zal weggebracht worden. Het is hel oplachen en plotseling verstommen, de eerste nacht niet slapen en opspringen bij de gewone geluiden in het donker. Dagen duurt het eer de ongerustheid wijkt voor een trotse vreugde het laatste woord te hebben gehad.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap21.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap23.html" class="calibreANext"> next page</a>
    
  </div>

</div>

</body>
</html>
