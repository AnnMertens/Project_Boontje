<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap56.html" class="calibreAPrev">previous page</a>
        

        
          <a href="chap58.html" class="calibreANext"> next page</a>
        
      </div>
    

    
<div class="booksection">
<p class="chap">12</p>
<p class="noindent">Waarom zou het Hôtel de la Poste niet bloeien, vermits het een idee van Baert is? En de waard is een ronde vrolijke d’Hurlemont, commercieel ook nog zo stom niet, want hij laat nu de postwagen juist op het middaguur stilhouden, om pas een uur later weer te vertrekken. Wat kan men als reiziger anders, dan mee een maal bestellen, om niet bij de boeren met hun korf boterhammen en harde eieren aan een aparte tafel te moeten zitten. Zelfs rentmeester voelt zich tot de maaltijden aangetrokken. Zij zijn altijd vrolijk want d’Hurlemont middagmaalt nooit meer met de zijnen en waar hij aanzit schalt vreugde. Rentmeester komt een halfuurtje vóór de wagen. Het is een gezonde wandeling vanuit het dorp, men komt met goede appetijt aan en een jongeman mag zich wel iets gunnen. Hij heeft lekkers voor de kinderen, die hij op zijn schoot neemt. Samen met d’Hurlemont drinkt hij zich vooraf in stemming. Op elke knie een kind, een glaasje wijn, Frans spreken: rentmeester straalt.</p>
<p class="indent">Geweldig gaat het ertoe als de wagen d’Hurlemonts vrienden meebrengt. Zij betalen natuurlijk niet, maar dat moeten mevrouw en Iphigénie voor lief nemen. Als weerwraak geven ze hem geen duit mee wanneer hij zelf naar de stad wil. Dan moet hij ook maar van de vrienden leven. Zo vallen de feestjes tenslotte nog goedkoper uit dan de rekeningen die ze vroeger kregen uit hotels en taveernen. Eén gast mishaagt de Fransman en is er altijd: Nard Baert, die ’s middags terug is uit de stad, rap eet en zijn nieuwe lading klaarmaakt. Die heeft hij op Deps voor ’t nemen, de beste handel is gevonden. De weg naar zijn hart gaat langs negotie. Hij waardeert de behendigheid waarmee Iphigénie de zaken gezond over de hindernissen van papa’s spilziekte en mama’s indolentie voert. Hij heeft er schik in dat zij bij hem voordelig en scherpzinnig weet te kopen wat zij gebruiken kan voor de tafel. Soms begint d’Hurlemont, beroesd in een gezelschap dat hem aanstaat, wijn te bestellen die hij tenslotte zelf moet halen, want Iphigénie vertikt het hem te brengen. Dan drinkt Baert halsstarrig niet mee. Hier of daar een schuimer roept dan soms, door de vrolijkheid heen, dat hij nog een fles geeft, in de hoop dat het achteraf vergeten zal worden en ook zijn fles voor d’Hurlemonts rekening zal zijn. En Iphigénie, de enige die het niet vergeten zou, hoort het toch niet: als het eenmaal zo ver met de vrolijkheid is, laat zij zich niet meer zien, om niet voorgesteld te worden: Messieurs je vous présente ma fille, puis-je en être fier ou non? Maar die schuimer heeft telkens zonder Baert gerekend: Baert hoort het, Baert zorgt ervoor dat de fles op bestellers rekening komt, Baert blijft in de nabijheid als er betaald moet worden, want zo’n kerel durft wel eens zeggen: Heb ik iets besteld? Ik heb niets besteld. ‘Pardon, meneer,’ zegt Baert dan, ‘pardon, ik was erbij, u hebt de derde fles besteld.’ Vraagt hem een onvoorzichtige waarom hij niet meedrinkt van wat de patroon aanbiedt, dat is immers affrontelijk, dan mag d’Hurlemont op zijn beurt gerust een grofheid op Baert afsturen, Baert staat voor Iphigénie pal in de bres, Baert antwoordt dat hij niet de middelen heeft te revancheren en zelf een fles aan te bieden en zolang hij dat niet kan, drinkt hij niet mee. Attrape, daarmee kunnen de profiteurs het doen.</p>
<p class="indent">Baert wil hier een huis bouwen, een proefkwekerij, een magazijn. Hij wil elke nacht met een karavaan karren naar de stad stormen. Maar Iphigénie is ongenaakbaar en hij is geen man die langdurig en fijngemanierd het hof kan maken. Hij ziet hoe zij heren zakelijk, voornaam en toch met ongedwongen losheid op afstand houdt. Duidelijker tekenen van oprechte genegenheid kan hij haar niet geven, meent hij, dan door haar koopjes te laten doen en te bewijzen dat hij zonder winst aan haar verkoopt en dat is waar. Hij zal dood blijven op een stuiver, hij misprijst iedereen, maar wie zijn hart gewonnen heeft won een gul en vlot hart. Zij bedankt hem voor zijn gunsten hartelijk maar effen, met een handdruk en daar staat hij, die een vriend en meer wil zijn, als verkoper tegenover klante. Hij zegt haar dat hij hier zou willen bouwen. Zij verklaart dat al lang gedacht te hebben, en dan zal hij natuurlijk ook trouwen, het zal haar vreemd zijn als de allereerste klant weggaat. Geen schaduw van schijn van vermoeden bij haar, dat hij iets anders zou bedoelen. Hij weet niet hoe beginnen. Hij schrijft haar een brief, laat hem vertalen door een bevriende klant die bij hem koopt voor een groot hotel. Als hij alles overgeschreven heeft, elk lettertje netjes apart, ziet hij dat zij zwanger is. Hij zou gemakkelijker geloven dat hij zelf zwanger is, dan wat hij voor zijn ogen ziet. Indien zijn honden op hun kop naar de stad liepen, indien de dode en gepluimde kippen onderweg zijn manden vol eieren legden, hij zou niet zo verstomd staan. En hij kan niets uitdenken, niets, dat hem zo’n pijn zou kunnen doen. Hij heeft nooit iemand of iets een beetje liefgehad, hij was altijd tegen alles, alleen vol van zichzelf en zijn eigenzinnigheid. En nu was er iets liefs gekomen en heeft hij zich zo vergist.</p>
<p class="indent">Zij echter, Iphigénie, slechts heel in het begin heeft zij dit gevreesd, daarna heeft zij het gewenst, vurig, vurig. Sinds heel lang is haar verweer gereed. De razende vader zal zij zeggen: Tot deze wanhoop hebt gij mij gebracht, die mij in deze eenzaamheid hebt begraven. Tot de stiefmoeder die haar zwijgend smaden en negeren zal: Ik neem van u geen verwijten aan, die uit een kroeg komt en een verlopen edelman gevolgd zijt om zijn naam. Tot Ismène en Cymèle, die twee trotsen: Ik tenminste heb liefde gekend, versteent gij maar in uw hovaardij. Tot allen, bleek, trots: Ik wilde een kind hebben, niets kan mij schelen, ik wil een kind. Tot Baert niets, tot de gasten niets. Niets dan onverschillige effenheid, een trots die zegt: Ik ben niet die gij denkt, ik voel mij niet geschandvlekt. Ik heb dit gewenst en gewild. Het moet nu maar losbreken. Hoe eerder hoe liever. Ze moesten haar nu allen overvallen. Wie het de eerste ziet zwijge niet, hij tiere, hij schelde, opdat zij het tenminste gauw zeggen kan: Ik heb dit gewild. Moest ik nu nog kiezen, nog zou ik het willen. Levend begraven hebt gij mij hier, maar ik heb nu toch een kind.</p>
<p class="indent">Baert zegt niets. d’Hurlemont ziet niets. Tot zijn vrouw hem vraagt of hij dan geen ogen meer heeft. Al wat de kinderen van zijn twee vorige vrouwen kan overkomen gunt ze hem, des te beter zijn immers de hare, des te minder zal het haar drukken dat zij uit een kroeg komt en hij, naar zij meent, dit geen ogenblik vergeet.</p>
<p class="indent">Voor de eerste maal in zijn dul leven wordt deze vader helemaal, maar dan ook helemaal stil: hij blijft een ganse dag te bed liggen. Iphigénie, die niets vermoedt, brengt hem thee. Als zij de kamer uit is en hij weer eens gezien heeft dat het waar is, giet hij brandewijn bij de thee. Hij heeft in alle romans gelezen wat ouders na deze ontdekking doen: de moeder weent en treurt, de vader buldert en slaat zelfs zijn dochter. Hem heeft zijn vrouw ingelicht met iets triomfants op het gelaat: Ge ziet het nu wel, dat is nu uw lievelinge. En hijzelf, die buldert om niets, hij gaat te bed liggen, hij voelt of zijn hart nog wel klopt, omdat heel zijn lichaam zo wonderlijk stil is, hij drinkt en wordt niet dronken.</p>
<p class="indent">Als het avond is wordt hij zich bewust dat hij toch iets moet doen, hij roept Iphigénie voor weer thee.</p>
<p class="indent">Zo zacht als alleen vrouwen hem intiem hoorden fluisteren, zegt hij haar dat hem het allerergste is overkomen, liefste Iphigénie. Indien de goede God hem hadde laten kiezen: dit of al wat een vader daarnaast aan ziekten en verdriet kan doorstaan, hij zou op de knieën gekropen en gesmeekt hebben: Goede God dit niet. Al het andere, al het andere dubbel, maar dit niet. En hij snikt, geluidloos, maar gans het enorme lichaam schokt mee. Indien de goede God, mijn kind, hem hadde laten kiezen: dit of hetzelfde aan zijn andere meisjes, hij zou nog gebeden hebben: Goede God, zij niet. Mijn eerste kindje van Angèle, mijn Iphigénie niet. Begrijpt zij dit wel goed? Neen, mijn kind, dat kan zij niet begrijpen. Hij meende alles doorgemaakt te hebben, eigen schuld, onrecht, vernedering, schaamte, berouw, smart, alles. Veel, zeer veel heeft hij geleden. Dit, mijn kind, ondergaat hij alsof hij nog nooit verdriet had gekend, als zijn eerste grote smart. Al de rest is niets geweest. Neen, op uw ouderdom kan men dat niet begrijpen.</p>
<p class="indent">Hij heeft zware balken onder de ogen. Langs die diepe voren vlieten zware tranen. Maandenlang heeft zij tegen zijn woede haar koel verweer gereedgehouden. Hij zou immers woeden, bulderen, slaan, haar de deur uitjagen, vloeken, stoelen omverschoppen. Daartegen had zij zich gewapend met trots en korte, harde, snijdende woorden. Het wapen ontvalt haar nu hij fluistert en snikt. Machteloos en vermurwd antwoordt zij op zijn vragen, eerst dat er geen hoop is op een huwelijk, dan dat zij het kind werkelijk vurig verlangt en dus wil ter wereld brengen. En op de derde, wie de vader is, zeg mij nu ook dat nog, kind, antwoordt zij, die niet weet waarom Houtekiet de eerste maal tot haar kwam, dat het de man is die geregeld hazen brengt. Hij snokt haar bij de hand op het bed, grijpt haar bij de keel en bezweert haar te zeggen dat het niet waar is. Bewusteloos schuift zij op de vloer.</p>
<p class="indent">Vóór dag en dauw schiet hij gans Deps wakker. De kuiper Van Aleenen, die dichtst bij zijn huis woont, vraagt hem waar toch het wild zit dat zoveel schoten achterna krijgt. ‘Ik schiet,’ zegt de jager, ‘om het wild uit zijn hol te doen komen.’ ‘Als gij maar niet zo hard schiet,’ aldus Van Aleenen, ‘dat Houtekiet uit zijn hol komt.’ En d’Hurlemont: ‘Daarom juist schiet ik.’</p>
<p class="indent">Van Aleenen bewoonde Deps nog niet toen Houtekiet er de Fransman verjoeg als een kwajongen, maar naverteld worden de daden van Houtekiet nog geweldiger: die van het eerste uur overbluffen de nieuwelingen graag. Volgens het verhaal dat Van Aleenen twintigmaal gehoord heeft, zouden de twee geworsteld hebben en d’Hurlemont, razend, Houtekiet uitgedaagd op een duel met pistolen, omdat hij als edelman, dat verstaat ge wel, fabelachtig juist kan schieten. Maar hij is niet teruggekomen, spot men, omdat hij bijtijds vernomen heeft dat Houtekiet beter schiet dan om het even welke edelman, en alle edellieden leren het nochtans in de krijgsschool, niet waar?</p>
<p class="indent">Van hut tot hut snelt de waarschuwing naar Houtekiet binnen te blijven, daar de Fransman hem in het vlakke veld zoekt te lokken om hem neer te schieten, ja hij heeft het zelf gezegd. Houtekiet weet dat hij het kan gezegd hebben! Kennedie schrijft de waarschuwing zelfs op een stuk papier en laat er een bengel een wijde omweg mee maken. Houtekiet, reeds mondeling gewaarschuwd, kan het papier niet lezen en moet ermee naar Joep, die het nog minder kan, naar Benooi Dobbelaere, die alleen gedrukte letters leest, zegt hij, zoiets niet, naar Door Dobbelaere, die van rekenen met stuivers alles, maar van het a b c niets onthouden heeft en hem verwijst naar Van Dambruggen. David houdt het zo laag hij kan, omdat het hem anders schemert en leest het duidelijk woord voor woord. Houtekiet keert naar huis. Uit elke deur wordt hem zacht toegeroepen dat hij moet voorzichtig zijn. Hij doet of hij niets hoort. Een nieuwe angst verspreidt zich. Allen houden het hartstochtelijk met hem tegen de vreemde, maar de begrafenis van Petrus Boven, de vlucht van Lien, de scharensliep, en nu weer een gevecht op leven en dood, neen. Wel vrij zijn, wel pastoor en graaf trotseren, er stout op aan leven, maar dit is toch niet nodig. En valt Jan, wat gewordt dan van Deps, valt de edelman wat gewordt dan van Jan? En hoe kan dit aflopen zonder wonden en bloed? Zij roepen Houtekiet toe bij hen binnen te komen en te wachten tot het gevaar voorbij is, de Fransman zal het wel moe worden. Houtekiet stoort zich aan niets. Misschien, indien Lien er nu ware en vele woorden sprak... Misschien, indien Liza... maar als er iemand is die hem een kogel gunt is zij het. Zelfs verlaten door Lien nam hij haar niet in huis. En Houtekiet is immers alles beu, waarom zou hij het nu niet uitvechten voorgoed.</p>
<p class="indent">Hij neemt thuis het geweer dat nog van d’Hurlemont zelf is, dus wel goed. Hij dreigt het zwartkopje af, dat met gilletjes omhoog springt naar zijn hals. Hij weert de oudste jongens, die huppelend mee willen nu vader gaat schieten.</p>
<p class="indent">Allen die niet vlak aan ’t water hebben gebouwd, maar van Joeps erf uit ongeveer in rechte rij naar de Zandstraat en het Hôtel de la Poste toe, kunnen vanuit een vensterhoek het besproken duel volgen dat d’Hurlemont tot nog toe niet zou hebben aangedurfd.</p>
<p class="indent">Op een stok steekt Houtekiet zijn muts uit de struiken op. d’Hurlemont schiet. Hij staat zijlings achter een dunne boom. Onverklaarbaar rijst de muts plots veel verder links op. Twee schoten, Houtekiet springt recht, wuift en laat zich vallen, want d’Hurlemont herlaadt snel. Driemaal herhaalt hij deze, ja wat is het eigenlijk? Spot? De dood zoeken? List? Uitdagen? Het wordt de Fransman vreemd te moede. Hij vreest zelfs in de rug verrast te worden, daar Houtekiet zo snel tussen de struiken heenschiet en steeds nadert. Hij vraagt eigenlijk niet beter dan ook te sneuvelen, na de vijand dodelijk te hebben geraakt, maar verrast worden, sterven zonder wraak, goede God, dat niet. Hij zou willen bidden, maar te laat. Zijlings naar waar hij de volle borst presenteert, rijst Houtekiet dichtbij in de volle lengte boven een lage struik en schiet hem in volle gelaat eer hij zijn geweer een kwart gedraaid heeft en gemikt. Liza, ziehier dus nog een lijk.</p>
<p class="indent">Des avonds wordt het gevonden door de koetsiers van d’Hurlemont, vergezeld van zijn grote dochters, behalve Iphigénie. Het was niet gemakkelijk het te vinden, daar niemand op Deps ook maar de minste aanwijzing kon geven. Wel had iedereen meneer ’s voormiddags zien jagen. Kuiper van Aleenen had hem zelfs gezegd: ‘Een echt jagersweer vandaag, meneer d’Hurlemont.’ ‘Ja, Van Aleenen,’ heeft hij geantwoord, ‘dat moogt ge wel zeggen.’ Daarna was meneer voortgegaan naar het westen toe, niemand had er goed op gelet, maar van rond een uur of tien, elf, twaalf, was hij niet meer gezien, werkelijk door niemand.</p>
<p class="indent">Ook toen de jonge graaf kwam met heren en gendarmen konden de Depsers, en dat spreekt vanzelf, niets anders herhalen dat wat zij gezien hadden en reeds gezegd. Alleen de kuiper, scherp verzocht zich elk woord te herinneren, kon er nog iets bijvoegen. Niet alleen had meneer d’Hurlemont gezegd: ‘Ja, Van Aleenen, dat moogt ge wel zeggen,’ maar hij had er ook nog bijgevoegd: ‘Het is deze week al slecht genoeg geweest.’ ‘En anders heeft hij niets gezegd, brave man?’ ‘Neen heren, anders niets.’ ‘Heeft hij niet gesproken over...?’ ‘Neen, heren, nee.’</p>
<p class="indent">O, zij verheugden zich niet in de moord. Zij gruwelen en daar was ook afschuw in hun bewondering en vrees voor Houtekiet. Maar de verschijning van de heren was al genoeg om hen dat alles te doen vergeten, want die vertegenwoordigden al wat zij op Deps trotseerden en haatten. Zonder afspraak namen zij dezelfde houding aan: niets weten. Zij hadden d’Hurlemont gezien ’s morgens, maar van tien, elf, twaalf uur af niet meer. Zonder verpinken spotten zij. Dat d’Hurlemont met een geweer doodgeschoten was verheugde hen ten zeerste zeiden zij, omdat niemand op Deps een geweer had. Want in het dorp heeft Deps het altijd gedaan, maar dit is toch wel het klaarste bewijs van hun onschuld.</p>
<p class="indent">Van Houtekiet namen de heren niet aan dat hij geen geweer nodig had. Zij vroegen zijn kinderen waar vaders geweer was. Ze haalden de schouders op. Maar vader heeft toch een geweer? Nog haalden zij de schouders op. En hoe vangt vader dan al die hazen en konijntjes? Zij lieten hun vuile handjes zien. Hij vangt ze met zijn handen.</p>
<p class="indent">‘Gelooft gij dat niet?’ vroeg Houtekiet. Hij ging de hei in, met vaste stap, viel plots en stond recht met een spartelende haas. Zij dachten aan hun avondmaal, maar hij liet hem voor hun voeten uit zijn arm springen.</p>
<p class="indent">De rentmeester getuigde dat Houtekiet heel in ’t begin wat last verkocht had aan d’Hurlemont. Alsof het gevaarlijk was zelfs tegenover het gerecht en met gesloten deuren een vermoeden tegen Houtekiet te keren, vroeg hij de d’Hurlemonts daaromtrent nader uit te vragen, zij moesten er meer van weten. Zij wisten er wel iets van, maar dat was lang geleden. Iphigénie meende zelfs dat dit al lange vergeten was, vermits Houtekiet sindsdien al dikwijls een haas gebracht had en papa dan nooit iets had gezegd. Houtekiet werd wederom geroepen. Hij had inderdaad destijds woorden gehad met meneer d’Hurlemont, maar dit was lang vergeten, vermits hij sindsdien al dikwijls een haas had gebracht en er dan nooit iets gezegd of voorgevallen was. Hoe graag men hem ook hadde ingerekend, het was bewezen dat hij geen geweer had en dat hij de ganse voormiddag op zijn erf was gebleven.</p>
<p class="indent">Toen zeiden de heren tot elkander dat de d’Hurlemonts toch zo weinig droefheid toonden, was dat niet een beetje vreemd? Zij riepen ze dus wederom, eerst mevrouw. Zij sloeg bleek uit toen zij de richting der vragen begreep. Het was alsof deze gesteld werden door haar man zelf, de laatste bitterheid die hij haar kon aandoen. Zij deed een tegenzet. Hadden de heren wel onderzocht of zelfmoord uitgesloten was, haar man was namelijk de laatste tijd neerslachtig wegens, ja, zagen zij dan niets aan haar oudste dochter? Men vroeg haar wie zij als vader schalmde, dit kon misschien enig licht brengen. d’Hurlemont had haar natuurlijk niet bekend dat de schande nog veel groter was dan zij vermoedden, daarbij nog een bloedige hoon voor hem, zij had al genoeg getriomfeerd. Tenslotte schalmde zij Baert, met iets minders dierf zij haar stiefdochter niet verguizen.</p>
<p class="indent">Zo werd tenslotte Nard Baert gevraagd naar zijn alibi van dan tot dan. Hij lachte nijdig als een spin dat hij op de markt was geweest. ‘Kunt ge dat bewijzen?’ vroeg de graaf, en meteen zat het er bovenarms op. Met zijn korte snijdende zinnetjes vroeg Baert hem of hij van het gerecht was. Neen. Wat hij hier dan deed, met welk recht hij hem verdacht van een moord, of hij wel kon bewijzen dat hij het niet gedaan had. ‘Voulez-vous bien vous taire,’ zei de meneer die de vragen stelde. Maar Baert snauwde terug dat hij op alle vragen wou antwoorden, hem gesteld door iemand die dat recht had, maar hij liet zich nondedju niet voor moordenaar uitmaken door hem daar. Hij was van dan tot dan op de markt geweest, had er die en die en die, adres zus en zo, gesproken, was om zo laat vertrokken, onderweg daar en daar en daar afgestapt om dit en dat, en hier aangekomen precies om twaalf uur. En hij keert zich driftig tot de graaf: ‘En nu gij, waar hebt gij gezeten?’ ‘Kalmpjes aan, cher monsieur, kalmpjes aan,’ zegt men hem, ‘uw relaties met de oudste dochter van meneer d’Hurlemont, wat kunt u ons daar zoal over vertellen?’ Die vraag hebben de heren zich beklaagd. Een ogenblik meenden zij dat Baert hen naar de keel ging vliegen. Hij eiste noch min noch meer dat zij die woorden terugtrokken, en toen hij eindelijk begreep dat daarvan geen spraak kon zijn, schold hij hen uit voor gloeiende stommeriken, onbekwaam voor hun werk, die deftige mensen belasterden omdat ze te stom waren om te vinden, wie ze zochten. Dreigen met inrekenen wegens smaad hielp niet, hij tierde tot hij buitengezet werd.</p>
<p class="indent">Iphigénie, na hem geroepen, bevestigde dat hij de vader niet was. Wie was de vader dan? Zij zweeg. De vader van haar kind wou zij niet in het gevang klappen. De onderzoeksrechter sprak zacht en gevoelvol. Hij begreep, zei hij, dat hij een delicate vraag moest stellen, maar stellen moest hij ze, omdat het antwoord misschien enig licht... Snel viel zij hem in de rede: neen dat kon het niet, want papa wist zelf niet wie de vader was. Even snel wedervoer echter de onderzoeksrechter dat de vader nochtans wist dat meneer d’Hurlemont haar papa was. Glimlachend keek zij hem aan. Begreep de onderzoeksrechter dan niet dat de vader haar papa niet ging neerschieten alvorens hij wist hoe deze het geval opnam.</p>
<p class="indent">Waarom zou hij dat doen? Uit liefde voor haar? Om de goede naam van zijn kind? Toen werd alweer mevrouw d’Hurlemont geroepen. Wist haar man wie de vader was van het kind? Neen. Zij had het hem ’s avonds tevoren nog gevraagd, nadat hij met Iphigénie gesproken had. ‘Waarom, mevrouw zou uw stiefdochter zelfs aan haar papa de naam niet gezegd hebben?’ Ook het antwoord hierop bevredigde: ‘Omdat zij met de vader geen betrekkingen meer had, zij had slechts een kind verlangd.’</p>
<p class="indent">Baert moet op Deps nog en nog vertellen hoe hij de heren hun zaligheid heeft gegeven. O dachten ze soms dat hij voor iemand zijn mond houdt? Nog voor de koning en de paus tezamen niet! Nog droger, harder, trotser worden lach en humor, om de macht die hen niet raken kan, de graaf die Baert het zijne geeft. Houtekiet ligt in hun midden, gevaarlijk, gevreesd, verafschuwd en geliefd. Zijn zwijgen komt hun groots en machtig voor, een ijzingwekkende onaanraakbaarheid. Zij weten niet dat hij aan zwerven denkt en aan Lien. Vermits zij toch niet terugkomt, zegt hij op een avond tot het zwartkopje: Kom dan maar hier.</p>
<p class="indent">Doch dit is niet alles. Het zal hoogstens een maand na de moord geweest zijn, dat hij voor het eerst weer met een haas bij Iphigénie kwam. Gevreesd had zij dat hij nooit meer komen zou, doch toen hij haar ernstig aankeek, overwon het gruwelen en zij herhaalde zacht: neen, neen, neen. Toen zei hij even zacht dat hij niet anders gekunnen had. Een van beiden, ik of hij. In gewijde boeken staat de wrede waarheid dat onze dochter een man verkiest boven vader en moeder. Zij nam, van hem afgekeerd, zijn hand onder haar arm en snikte. Hij troostte haar. En hij erkende dat men aan vrouwen niet uit kan, maar men moet ze toch niet onderschatten: liefde bestaat. O gij geleerden hebt ons geleerd dat het mensdom verlost is doordat Christus het heeft liefgehad. En gij, wijsheid des volks, leerde ons dat misdadige ridders uit ongeboete zonden opstonden omdat een onschuldige maagd zich over hen had ontfermd. Is er dan misschien toch nog vergiffenis voor de wrede heiden Jan Houtekiet, omdat Iphigénie d’Hurlemont hem zo onwrikbaar en grondeloos heeft liefgehad?</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap56.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap58.html" class="calibreANext"> next page</a>
    
  </div>

</div>

</body>
</html>
