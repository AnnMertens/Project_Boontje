<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap02.html" class="calibreAPrev">previous page</a>
        

        
          <a href="chap04.html" class="calibreANext"> next page</a>
        
      </div>
    

    
<div class="booksection">
<p class="chap">2</p>
<p class="noindent">Zijn vader behield de gewoonte hem op zijn knie te zetten als een dreumes. Die had zijn geijkte notarismanieren om met mensen om te gaan zonder op hun persoonlijkheid te letten. Met renteniers deed hij gewichtig en snoevend; nobiljons kregen de indruk dat hij zijn groot kantoor bestuurde met een tiental woorden per dag. Hij schelde dan zijn bureelchef en zei, naar diens schoenen kijkend, ‘l’acte’. Maar had de slachter het boekhuis gekocht en het notarieel bureel volgedampt, dan vroeg hij: ‘Kunnen we nu de akte van de verkoop De Caluwé-Peeters eens krijgen?’ Met moeder-overste en haar assistente schertste hij joviaal, voor zoveel arme kloosters gratis akten te moeten opmaken, dat hij nu blij was met rijke nonnekes te doen te hebben. En dan betaalde de moeder-overste met benepen hart, maar fier. Tegen alle kinderen zei hij dat ze al groot waren en schoon gekleed.</p>
<p class="indent">André wist telkens op voorhand wat papa ging vragen en onderging zwijgzaam maar wrokkig de vernedering op het kwabbige been getild te worden. Papa’s ogen vetten toe, dat zag hij. Als de papperige reus het hoofd achterover wierp om met schorre schokskes te lachen, rilde het kind vol afgrijzen voor de al te grote mond en de bruingerookte tanden. Op verjaar- of op naamdagen maakte hij zijn cadeau hatelijk door er druk mee te doen en de knaap ermee te prikkelen. Die moest raden wat het was of smeken om het te mogen zien. Cyniek weigerde hij hem de minste voldoening te geven. Notaris dacht dat dit bravigheid was. Zo’n kind had hij nog nooit gezien, zo met alles tevreden, nooit humeurig.</p>
<p class="indent">Het kind was dikwijls ziek. Dan klaagde het nooit. Het werd overstelpt met vragen; waar het pijn had, of het nog pijn had. Het antwoordde zo weinig en zo vaag mogelijk en genoot van de onrust der anderen. Gelijk alle bedorven kindjes kon het met lekkers noch speelgoed blij gemaakt worden. De oudste meid verliet soms de kamer met betraande ogen. Als dat geen heilig kind was, dan wist zij het niet. Het heilig kind lag ondertussen, met de ogen naar het plafond, te spelen met het kleine beetje verbeelding dat het van de natuur had gekregen. Het zag zich sterven, omringd door heel de schreiende familie en genoot van dat verdriet.</p>
<p class="indent">De buurvrouw, een rijke, kinderloze weduwe, vertroetelde twee grote honden. Maar soms moest zij toch al eens uitgaan zonder ze te kunnen meenemen. Dan werden ze opgesloten in de achterkeuken en daar lagen ze een avond lang eendelijk en menselijk te janken. Het kind genoot daarvan omdat het papa, mama en de twee meiden belette te slapen. Het lag de honden aan te moedigen: nóg, nóg, nóg harder! Als papa in de kamer naast de zijne met een bonk uit het bed sprong en nutteloos met zijn vuisten op de muren trommelde, was het innig voldaan.</p>
<p class="indent">Zo had het behoefte aan hardheid en wreedheid, het moest kunnen haten: verbittering over zijn onmacht en bedeesdheid, die aangeboren was en niet te overwinnen. Alleen op zijn kamer stak het graag de handen in de broekzakken en gaf het zich zelfbewust het air van papa. Het voerde denkbeeldige gesprekken waarin het de anderen uitlachte voor dommigheden en ze bloedig vernederde. Wat is uw vader, fluisterde hij hees, een pateekesbakker, ik zie u nog niet staan! Maar de innigste voldoening had hij van de armen te kruisen, de wenkbrauwen te fronsen en rauw te vloeken: Foert, ik laat mij niet kloten!</p>
<p class="indent">Een zou hem zijn jaarlijkse prijs van goed gedrag niet gegeven hebben, ene prees hem niet heilig: zijn moeder. Ze had hem groot gekregen in miljoenen angsten, hem omringd met onuitstaanbare zorg. Voor haar verborg hij zich niet. Zij wist dat hij met opzet met blote voeten op cementstenen ging staan juist omdat zij hem daarvoor gewaarschuwd had en hij haar de doodsangst van een nieuwe verkoudheid wou aandoen. Dat hij zich met opzet lostrok om alleen de boulevard over te steken en haar dan te zien staan, opeens verbleekt en bevend. Dat hij haar niet kon uitstaan. Dat hij haar niet wilde kussen en omhelzen en wat had zij een behoefte aan de kussen en omhelzingen die haar man haar van langsom meer vergat te geven.</p>
<p class="indent">Notaris was altijd maar vetter geworden terwijl zij verdunde en schraler werd, een bloem die niet begoten wordt. Tot woorden kwam het nooit tussen hen, want hij was te welgedaan van vlees en gemoed om ruzie te maken. Hij droomde maar van veel en lekker eten, van zijn dominospel met een procureur des konings, majoor Dutoy en een oude dokter, in Café Leopold I. En van de jacht.</p>
<p class="indent">Maar het kind wist van de verwijdering tussen hen. Het bestudeerde er al de tekenen van en zij voelde, dat hij er zich in verlustigde. Alle uitingen van zijn verzurend karakter kon zij hem moederlijk vergeven, maar dit prikkelde haar. Hij kon zo geheimzinnig en boosaardig glimlachen dat zij vermoedde dat hij seksueel ingelicht was. Als zij zenuwachtig door het huis schoof, had zij het ondraaglijk gevoel dat haar twaalfjarig kind de vrouw in haar hoonde en de moeder niet meer zag. Toen begonnen zij elkander woest te bestrijden. Hij werd er zich van bewust dat zij hem doorzag en zijn haat werd dieper en echter. Haar lievigheid en zoeterigheden, die hem weerbarstig gemaakt hadden, werden nu onverdraagzaamheid en zij noemde dit pedagogie. Want het kind werd nu groot, vond zij, het begon zijn karakter te tonen en dat was het onverschillig en koel egoïstisch karakter van zijn vader.</p>
<p class="indent">Hun tweegevecht bleef geheim, want zij wilden er beiden de ware grond van verbergen. Nu en dan deed zij een wanhopige poging om hem terug te winnen. Zij had als verliefde nooit zo intens de machtsmiddelen der vrouw gebruikt, tranen, zich ziek houden, overreden zonder redeneren, als zij nu kampte om de liefde van haar kind. De stugste verliefde zou meer dan tienmaal bezweken zijn, maar het kind was niet te vermurwen en heeft geen stekender genot gekend dan dat van zijn meerderheid, het besef dat iemand hem te voet viel, dat deze vrouw hem nodig had.</p>
<p class="indent">Als hij van moeke niet meer hield, Andréke, zoeteke, dan was zij liever dood. Zij drukte hem tegen haar beenderig lichaamke, dat maar iets dikker was dan papa’s bovenarm en zoet smaakten in zijn mond de woorden die hij niet uitsprak: ik heb u lief. Hij proefde ze op de tong als lekkernij. Ze uitspreken was zijn meerderheid verliezen, daarom at hij ze langzaam weer op. Als zij zich voor een gering ongemak zieker hield dan zij was, wist hij hoe zij met gesloten ogen in spanning lag te luisteren of zijn kinderstap haar niet naderde of hij haar hoofd niet zou nemen en vragen, mamake, wat er was. Dan ging hij, met opzet kuchend, naar boven, zodat zij hem van ver herkende, bleef een poos vóór haar deur staan, maar ging dan plots in de lege logeerkamer daarnaast. En zo drie keren na elkaar, alsof hij niet wist dat zij ziek in de kamer lag. Na de derde keer begon zij zo overspannen te snikken dat de meid om de notaris liep; madame had een crise de nerfs gekregen. Een andermaal zat zij ziek met de handen aan het hoofd in de salon. Hij kwam binnen, zei niets en  trommelde wat op  de  ruiten. Dan  ging hij  zo  dicht  langs  haar heen, dat zijn been  haar  hangende  voet raakte en terwijl  hij de deur  sloot,  floot  hij  halvelings een straatliedje.</p>
<p class="indent">Soms dacht  zij dat  zijn domheid op school maar luiheid was,  want  zijn  aandacht voor  haar huwelijksverhouding  was  scherper  dan  bij  verstandige kinderen en zo  geraffineerd  tergen kan geen dommerik.  Soms  sprak  zij  bitter tot  hem.  Als  zij dood  zal  zijn,  zal  hij  weten wat mama voor hem  was.  Er zijn geen  kinderen  die  zo  vertroeteld en  geliefkoosd werden als hij  en  er  is geen moeder die zoveel ondank krijgt. Later  zal  hij  nog  aan  haar denken,  later  als  het te  laat zal zijn.  Hij antwoordt niet.  Dan weer voer  zij  heftig tegen  hem uit.  Of  hij haar wou  ziek  maken,  of  hij haar wou  doodtergen en  zie  mij  maar in mijn  ogen, schijnheiligaard,  antwoord!  Hij keek  haar ijzig aan  en wist niet, zei  hij,  wat  hij moest antwoorden. Het was  immers nooit  goed.  Wat hij  ook  zegde, alles  legde  zij verkeerd uit. Hij  kon niets goeds  bij haar doen.</p>
<p class="indent">Zij  begreep  dat dit  waar was  en verweet zich inwendig  haar prikkelbaarheid. Er  gingen  soms weken  voorbij dat  zij geen  woord met elkander wisselden.  Zelfs  aan tafel bemerkte de  notaris daar  niets van. Hij  was  met  zijn  gedachten bij  de spijzen  en  bij een  maaltijd hoorde een gesprek evengoed  als wijn. Daarom  zorgde hij  zelf voor  dat gesprek. Asperges altijd met botersaus  en  harde  eiren, Thérèseke, nooit anders,  kindlief. Deze zijn  nu toch weer  speciaal  fijn,  gisteren waren ze iets,  een  ietske  te bitter. Als  hij  eens gezellig wou  zijn,  vroeg  hij wanneer hij nu eens een  verse panharing van tien  centiemen kreeg. Dat was  zijn  manier om zijn vrouw  zogezegd lief  te plagen.  Zij  kwam uit  een streek waar  slechts zelden wat  verse riviervis te  krijgen  was  en  alleen  wat  droge, harde  haring werd gegeten door  de  heel arme mensen. Het  woord haring wekte haar  afkeer,  deed  haar  bijna  blozen. Als  hij vertelde  wat een lekkernij  bij hem  thuis op  het Schrans  een  pan bakharingen geweest  was,  voelde  zij iets als schaamte.  Zeg dat  in  godsnaam nooit als  we  volk  hebben! En  dan schaterde hij. Telkens als  er forellen waren zei hij  dat ze bijna  zo  goed waren  als een  panharing van tien  centiemen.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap02.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap04.html" class="calibreANext"> next page</a>
    
  </div>

</div>

</body>
</html>
