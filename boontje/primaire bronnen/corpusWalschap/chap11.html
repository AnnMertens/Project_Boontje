<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap10.html" class="calibreAPrev">previous page</a>
        

        
          <a href="chap12.html" class="calibreANext"> next page</a>
        
      </div>
    

    
<div class="booksection">
<p class="chap">10</p>
<p class="noindent">In zijn slaap komt zij met de roos op haar linkerborst lachend naar hem toe. Maar zijn zes kalkoenen beginnen te sissen, vliegen op dat rood aan en als hij ter hulp wil springen heeft hij een verlamming van beide benen. Hij springt maar en komt niet van zijn plaats. Er is een grote lap uit de blouse gescheurd en de zes kalkoenen pikken in de linkerborst.</p>
<p class="indent">Zij ligt in het hospitaal op de schoot van haar mama. Mama neemt de lap even weg en in plaats van de linkerborst ziet hij een diep rood gat en daar beneden in ligt haar hart te kloppen. Als het nu mistig wordt, zegt mama, en er komt mist aan het hart, is ze dood. Wij moeten haar ontkleden en in vele watten matrassen rollen, maar daar moogt gij niet bij zijn, roept haar verloofde.</p>
<p class="indent">Hij roept Jean en zij kermt: tu es là, mon chéri? Het Heerken zelf antwoordt: oui, c’est moi, ma chérie, maar als hij goed gaat toezien is het Ursule niet maar de dikke Marie en telkens hij haar de roos wil opspelden, steekt hij de speld in haar linkerborst: haar kleed valt telkens open, zestien knoopjes ineens los. Radeloos speldt hij maar, als zij opeens uitroept dat hij goed spelden in haar borst te steken heeft, hoort hij dan niet dat de mist in de verwarmingsbuizen begint te stomen. Hij snel naar boven en het is al bijna te laat. De mist is, dicht en zwaar als water, tot boven de tweede verdieping gestegen en duwt de ramen open. Hij nagelt ze vast, plakt ze toe. Overal lost het plaksel. Hij roept om hulp, maar er is niemand in de kamer. Meteen begint plots de buis van de verwarming met schokskes te stomen, gelijk de teut van een moor, allemaal mist. Schreiend van vertwijfeling zet hij er de mond aan, zuigt de rook op. Hij wordt onwel, tracht de rook terug in de buis te blazen, maar een gulp gensters en vuur slaat hem in het gezicht. Hij heeft niet gezien dat de mist smeulde en nu heeft hij hem in brand geblazen.</p>
<p class="indent">Het Heerken wordt eventjes wakker, dwars over het bed ligt hij op het karpet te braken. Als hij weer voortdroomt zegt Ursule hem dat zij toch haar kind moest aan de borst leggen en van die gelegenheid gebruik kan maken om hem te tonen hoe goed alles genezen is. Het enige verschil, zei ze, is dat de linkerborst wat zwaarder weegt dan de andere. Zij legt ze een voor een op de keukenweegschaal van Marie en het verschil was iets meer dan vijfenzestig gram. Haar man neemt zijn karabijn van de muur en vraagt hem, voyons cousin, zonder complimenten, of hij ja of neen Ursule bemint. Tant mieux alors, zegt hij en schiet hem dood.</p>
<p class="indent">Het Heerken springt uit bed naar het raam. Beneden in de tuin staat Jean te roepen met een karabijn en een dode lijster in de hand. Het is half zes ’s morgens. Om tien uur heeft hij vijf lijsters geschoten die hij nog naar de Van den Heuvels draagt en om elf uur vertrekken ze. Het Heerken laten zij achter, zo doodmoe, dat hij een volle dag te bed blijft en niet uitgeslapen komt. Maar zij, op de majoor na, hebben plezier genoeg gehad om in geen dagen te moeten slapen. Jean en Willy bluffen tegen elkaar op.</p>
<p class="indent">Jean meent de hoogvogel geschoten te hebben: hij heeft het Heerken doen beloven postillon d’amour te spelen tussen hem en zijn eigen lief, ziet ge al de jaloerse minnaar de brieven van zijn concurrent oversmokkelen en wacht maar, volgende week verschijnt het eerste epistel, het is al ter perse. Ma très chère amie, que les jours de séparation me paraissent longs. Je ne puis oublier, ma chère Ursule, les heures trop courtes, hélas, mais si délicieuses que j’ai passées près de toi. Je ne puis oublier ce merveilleux crépuscule, où pour la première fois ton regard si doux, si tendre et si pur... Maar de liefde die Willy verwekt had in een maagdelijk hart, was, zeide hij, veel dieper. Nauwelijks hadden ze samen, ja natuurlijk samen, de eerste kus genuttigd in daartoe uiterst geschikte meteorologische- en psychologische omstandigheden, of zij had, met de beginselvastheid haar eigen, het gesprek op de princiepen gebracht. Hand in hand gezeten hebben zij dit terrein betreden. Is dit beeld van zittend treden wel juist, literair niet onbegaafde broeder Jean? Zij heeft hem haar afschuw voor het moderne huwelijk gegeven. Denk niet dat hij figuurlijk gesproken aan haar voeten lag, verre van dat. Hij had dadelijk het standpunt van de moderne huwelijkskandidaat ingenomen en luistert goed, kinderbeperking was hem nog te min geweest, maar hij had letterlijk gezegd: conditioneel ben ik zelfs voor vruchtafdrijving, lieve Octavie. Dat conditioneel verstond zij natuurlijk niet, maar dat hij voor vruchtafdrijving was, wel, en niet zo maar ervoor, maar zelfs conditioneel ervoor, nog meer dan zo maar, nog straffer! En toen had zij blijkbaar maar eerst de ware omvang van haar taak beseft. Vóór haar stond niet alleen de zware taak van het stichten eens christelijken huwelijks, genitief, maar vooraleer daartoe over te gaan wachtte haar de roeping hem te bekeren. Niet in mijn bed alvorens ik u gezuiverd heb van uw valse leerstellingen, werd van dan af haar leus. Hij echter had deze bergketen van moeilijkheden nog opgehoogd en vermenigvuldigd. Want tussen haakjes, Jean is op zuiver sentimenteel terrein gebleven, maar zij zullen eens zien hoe hij daar zal uit geraken en een gentleman blijven. Jean moet zijn Ursuleke vroeg of laat een lelijker toer spelen en een gebroken hart achterlaten, foei, vulgair! Zijn echte verloofde, als hij het ooit zo ver brengt, zal naamloze brieven en schimpkaarten krijgen. Maar hij, Willy, heeft voor principiële bezwaren gezorgd, van in het begin en degelijk. Want toen zij vol gruwel en angst hem voor de voeten geworpen heeft dat hij zulke goddeloze theorieën toch niet kon overeenbrengen met zijn geloof, heeft hij haar zonder één aarzeling de tweede slag toegebracht en die was raak hoor. Hm, mijn geloof, heeft hij haar met ijskoud cynisme toegevoegd, laat ons daar maar over zwijgen. Haar hand werd koud in de zijne, mevrouwen, mijne heren, haar gelaat werd lijkbleek, haar maagdelijke boezem hijgde naar adem. Mijn geloof, heeft hij gezegd, ik heb juist zoveel geloof als mijn professoren. Monseigneur de rector zal er niet achter geraken, hoopt hij, maar hij heeft haar het duister wiel van geloof en wetenschap voor de ogen doen draaien en in het vuur van zijn betoog heeft hij ten slotte twee namen verzonnen van professoren aan de katholieke universiteit, die nog zoveel geloof hebben, Octavie, als die steen daar. Zij heeft toen het gevaar beseft van ‘al die wetenschap’ waarvan een vrouw altijd een instinctieve afkeer heeft, nietwaar, en kortom, zijn Octavie bidt nu voor hem. Hij weet nu van haar dat zij nooit of nimmer haar hand en wat eraan vastzit zal wegschenken aan een ongelovige, die voor vruchtafdrijving is en dan nog wel conditioneel en zij kent terdege zijn voorlopige maar totale ongeschiktheid om in een combinatie d’Hertenfeldt-Van den Heuvel een christelijk gezin te stichten op de basis van onbeperkte produktie. Het is tenminste een klare toestand.</p>
<p class="indent">Als de majoor achter een gazet zit, mag men er zeker van zijn dat hij alles ziet en hoort, want niets neemt hem minder in beslag dan lezen. Over die <i class="calibre10">Soir</i> heen valt hij nu uit. Of dat volgens Willy een klare toestand is. Is dat een manier van zich amuseren, geloof en wetenschap, nom de tonnerre. On ne discute pas avec les femmes! In zijn tijd ging dat zo niet, dat kan hij verzekeren. Er bestond toen ook flirt, zowel als nu, maar als men uit elkaar ging, was men wederzijds tevreden, men respecteerde de grenzen die men met wederzijds akkoord getrokken had, maar men liet geen meisje achter om novenen te doen en zich onnozel te dubben op geloof en wetenschap.</p>
<p class="indent">En het Heerken kon, met minder hoop dan ooit, herbeginnen te werven, zo schuw dat Ursule hem niet verstond en bevend telkens wanneer de postbode door de poort kwam gefietst. Hij dierf niet raken aan de jonge liefde waarvan hij de grondslag had zien leggen en die per correspondentie moest voortgebouwd worden. De juffrouwen bezoeken of uitnodigen had niet veel zin meer en om daar niet te moeten aan verzaken hechtte hij zich als een echel aan de oude boer. Hij had die voortdurend nodig, veinsde een bijzondere vriendschap voor hem en deed of dat de reden was van zijn relatie met de Van den Heuvels. Hij ging met de oude man de nieuwe stalling af, het hoenderpark en de hovenierderij die hij had laten aanleggen.</p>
<p class="indent">Ja, zei de boer, bij ons moet dat opbrengen en bij u kost het veel geld, dat is het verschil. Al die modeldingen kosten stukken van mensen, maar een boer boert om iets te verdienen. In die opmerking vond het Heerken de reden die hij zocht. Het is bij hem zeker de bedoeling niet geld te verliezen, al zou hij het natuurlijk niet opgeven omdat hij er jaarlijks geld zou moeten aan toe leggen, maar als heel de boel zijn kosten kon opbrengen zou het hem plezier doen en dat moet toch eigenlijk mogelijk zijn. Daarvoor geeft de boer hem dan goede raad en met zijn gewoonte om een grote boerderij te besturen in zijn onvormelijkheid, gaat hij dadelijk het Heerken voorbij en geeft rechtstreeks bevelen aan Seppen de stoeltjeszetter, die hovenier van de Koevoet geworden is. Het Heerken dat gedroomd heeft ooit ten minste over hoenders en kalkoenen te regeren, ziet ook dat gezag verdringen. De boer draagt Seppen op déze kiekens hier te verkopen, andere te laten broeien en de leggers die hun beste tijd door zijn, geeft hij de hovenier eenvoudig in handen met een mes erbij. ’t Is beter dat meneer ze opeet dan dat zij meneers geld opeten.</p>
<p class="indent">Tot nu toe heeft Marie hem de schijn gelaten alsof hij zelf besliste over het eten. Meneer, als we vandaag eens rostbief met erwtjes en nieuwe patatjes deden, vroeg en meldde ze meteen. Nu zegt ze: vandaag moeten we kieken doen.</p>
<p class="indent">Alleen maar om een reden te hebben tot een uitnodiging vraagt hij de boer eens waar hij best een broeimachien of twee zou kopen. Hij ziet daar een schoon tijdverdrijf in, de eieren aflichten, de warmtegraad surveilleren en het wonder volgen van honderd eieren waaruit de gele kuikentjes komen gekropen. Maar volgens de boer is dat een kolossaal duur spel en ge hebt dat absoluut niet nodig. Ge doet veel beter, gelijk wij dat bij ons al zijn leven gedaan hebben, met klokhennen te zetten. En daarmee moet het Heerken van zijn broeimachines afzien.</p>
<p class="indent">Het paard waar hij ook zo lang van gedroomd heeft, gaat hij met de boer kopen. Er zijn er twee. Het Heerken vindt het zwarte schoon en de boer zegt dat alleen het vale ‘een serieus paard’ is. Wil het Heerken de zwarte kopen, hem goed, maar dan hadden ze niet tot hier moeten komen, hij kan zijn geld immers thuis in de wal werpen. Hij koopt tegen zijn zin de vale.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap10.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap12.html" class="calibreANext"> next page</a>
    
  </div>

</div>

</body>
</html>
