<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap66.html" class="calibreAPrev">previous page</a>
        

        
          <a href="chap68.html" class="calibreANext"> next page</a>
        
      </div>
    

    
<div class="booksection">
<p class="chap">22</p>
<p class="noindent">Thans is Deps een dorp zoals een ander, maar het heeft nog een eigenaardig, ja indrukwekkend middeleeuws silhouet, tenminste wanneer men het des avonds van over ’t water nadert langs het brugje van Mandus, maar dat is nu geen plank meer, het is een ferme stenen brug, twee karren breed. De Steengruisstraat, vanaf de Zandstraat, langs Baert, tot aan ’t water nabij Houtekiet, is over die brug door Busschops’, Dobbelaeres en Venneborghs weiden getrokken, tot waar zij vervloeit met een brede kassei van hoofdstad naar grens en die midden in het dorp de baan der postwagens van d’Hurlemont kruist. Nader Deps bij valavond langs die straat, een lange, machtig door bomen overwelfde berm doorheen weiden. De huizen en hoeven onzer stichters zijn vernieuwd, maar Houtekiets watermolen, ’t fort heet hij nu, staat nog rechts van de brug. Links langsheen het water, op ongeveer gelijke afstand, rijzen vijf dikke torens, zoals van oude stadspoorten, maar lager en logger. Het zijn slechts vijf schuren. Eens stond Nard Baert naar zijn dak te kijken. De storm had er verscheidene pannen afgerukt, een daarvan was juist op de hoek van de dakrand vallensgereed blijven liggen. Al wie uit zijn huis naar de kwekerij wil moet die hoek om en riskeert die pan op de kop te krijgen. Houtekiet heeft op afstand gezien wat Baert zich staat af te vragen, nadert hem in de rug en gooit over zijn hoofd behendig een steen, die van het dak rollend de pan meeneemt. Terwijl zij rustig staan te praten zegt Houtekiet, zonder andere aanleiding dan de dakpan, dat Baert, die zo rijk is, zich een kasteeltje moet bouwen met een toren. Maar Baert schudt van het lachen, hij weet wel beter wat met zijn geld te doen.</p>
<p class="indent">David van Dambruggen was de laatste die zijn hoeve in steen optrok. Wegens de geschiedenis met Melia, zijn eigen terloopse onrusten, het besef dat hij als gewezen gezeten boer toch niet helemaal bij de Depsers paste, was het namelijk voor hem nooit volstrekt zeker geweest dat hij er bleef. Maar toen hij eenmaal besloten had ook te bouwen, deed hij het wijdser dan de anderen en grootser. Houtekiet bond op zekere avond, hij kwam zo maar eens naar de bouw kijken, aan de twee uiteinden van een koord een nagel, stak een ervan in de grond en tekende met de andere een enorme cirkel, die met een segment aansloot bij stalling en woonhuis. David, dat is uw schuur. Houtekiet tekende met de nagel een profiel van die schuur op de grond. En de toren, David, zal ik zelf maken. Toen alles voltooid was gingen David, Melia en hun vijf kinderen zo kop omhoog dat ze gegroeid schenen. Trots! Hun hoeve zag eruit als een kasteel.</p>
<p class="indent">De boeren van de waterkant, de twee Dobbelaeres en Venneborgh, sliepen er niet meer van. De steen was goedkoop en Houtekiet was zo gelukkig de torenkap te kunnen maken, dat hij er juist de houtprijs voor rekende. Binnen het jaar bouwden de drie zich elk hun torenschuur, dikker, machtiger. Zo stonden er vier als ook Joep Joppe bezweek. Het groen tapijt dat achter deze oerspitter ontstond, was van het water uit het verst doorgedrongen in de bruin-ros vale hei. Hijzelf met kroost en beesten huisde nog altijd in lemen koterijen. Maar zo’n schuur zei hem iets, hij bouwde radicaal de dikste.</p>
<p class="indent">Zo eenvoudig ontstonden die vijf torens. Zij bewijzen dus niet, zoals men beweert, dat op Deps een zonderling volk woont, maar enkel en alleen dat Houtekiet kost wat kost een toren wilde maken. Die vijf zijn laag en breed, omdat hoge op een schuur geen zin hebben. Maar zij staan recht. Houtekiet heeft Baert letterlijk gedwongen er samen met hem in te klauteren en door nauwkeurige metingen vast te stellen hoe absoluut haaks zij staan. Hij heeft verklaard dat zij er over 500 jaar nog staan zullen als zij niet afbranden. Tot nu toe komt dat uit.</p>
<p class="indent">Toen hij aldus vijfmaal ondervonden en bewezen had dat hij ook een grote kerktoren aankon, hield hij het niet langer meer uit en ging op een avond bij Baert en Iphigénie midden in de keuken staan. Het was namelijk zijn manier zich juist in het midden van een vertrek te zetten, met het gezicht naar het venster, om het even hoe hij zich daarmee naar de aanwezigen keerde. Hij kruiste dan de armen, dacht heel lang na en zei eindelijk iets. Ditmaal zei hij: ‘Ge hebt eens over een kerk gesproken, we zullen die dan maar bouwen.’ Zo eenvoudig ontstond onze kerk. Door een woord dat Houtekiet in een keuken uitsprak.</p>
<p class="indent">Iphigénie en Baert kenden hem en antwoordden loos dat het niet presseerde. Akkoord, akkoord. Voor hemzelf moest er nooit een komen. Maar vermits de vrouwen toch niet ophielden met zagen, waarom het nog uitstellen? Baert en Iphigénie moesten willens nillens glimlachen: behalve zij beiden had nooit iemand het woord kerk uitgesproken. De ongetrouwden en onkerksen minder, de anderen meer, maar tenslotte iedereen, letterlijk iedereen was voor die kerk, toen Baert eenmaal uitgelegd had dat elkendeen volledig vrij is, maar dat bij een dorp een kerk hoort met een kerkhof en dat dit er eerst zijn moet, vooraleer wordt opgericht de zelfstandige gemeente Deps met eigen burgemeester en raadsleden, eigenmachtig, vrij. Hoera, dedju! Bokske, Jan Orleans en consoorten, de vrolijke mannen van ’t goed leven, waren fel voor de kerk, zeiden ze, maar hadden niet de minste confiëntie in de pastoor, want hij zal zich met alles bemoeien. ‘Dan smijten we hem buiten,’ zegt Baert. ‘Wij bouwen de kerk zelf. Met onze steen, met onze kalk, met ons hout, met ons werk. De kerk blijft van ons. Staat de pastoor ons niet aan, dan komt hij er niet in.’</p>
<p class="indent">Hoera, Baert!</p>
<p class="indent">‘De kerk,’ decreteert Baert, ‘is van ons, maar van niemand. We maken ze allemaal samen, gelijk ieder van u zijn huis heeft gebouwd: tussen het werk door. Ieder doet wat hij kan. Ik ben op de baan maar ge kunt mijn honden en karren gebruiken en ik geef de kalk, komt maar halen wat ge nodig hebt.’</p>
<p class="indent">Metser Leis roept: ‘Ik leen de offerblok!’</p>
<p class="indent">‘Ge hebt eens zelf geen tijd, veronderstel ik, om wat te komen werken aan de kerk. Stuurt dan uw jongens. Stuurt uw vrouw. Gaat naar Jan Houtekiet en helpt steen maken. Gaat naar de bouw en helpt. Ge hebt ’s avonds, al is het maar een half uurke. Gaat een half uurke graven, steen aandragen. Maakt een kuip mortel. Ge kunt paard en kar missen. Laat er steen en hout mee vervoeren. Het moet werk zijn van ons allemaal en Jan Houtekiet maakt de toren.’</p>
<p class="indent">Hoera Houtekiet!</p>
<p class="indent">‘Is dat aangenomen?’</p>
<p class="indent">‘Ja!’</p>
<p class="indent">‘Dan zullen ik en Jan de plannen maken, daarna beginnen we.’</p>
<p class="indent">De plannen maakt Houtekiet op eindjes plank. Dit doen de bouwmeesters zeker anders, maar met de plankjes werkt men het gemakkelijkst, daar zij handzamer zijn dan papier en met een oogschroef kunnen gehangen worden aan een schutseltje, dat in het midden van de bouwplaats staat in ieders bereik. Dat er geen maten op staan hindert niet. De grondvesten worden door Houtekiet met de spade juist afgelijnd, de rest wijst zichzelf uit en bij twijfel hoe hoog b.v. de ronde boogvensters beginnen, wordt Jan geroepen. Men zingt ons nu nog na:</p>
<p class="indent1">Houtekieters, verloren werk,</p>
<p class="indent"><i class="calibre10">grote toren, kleine kerk</i></p>
<p class="noindent1">Onze kerk is inderdaad niet al te groot. Zij is ook eenvoudig, zij is geen werk van grote artiesten. Een middenbeuk, twee lage zijbeuken met zoldering op zware eiken balken. Maar de toren is des te geweldiger. Hij is gemetst tot juist boven de nok van het middenbeukdak. Vandaar rijst het werk van Jan Houtekiet op, achtkantig, eenentwintig meter hoog! De wanverhouding is groot, dat geven wij toe, maar de indruk is machtig en het argument van Houtekiet is juist. Wanneer eenmaal de kerk te klein zal geworden zijn, zal men gemakkelijk een muur wegslaan en de beuken doortrekken, maar men zal er nooit toe komen een toren af te breken, alleen maar om hem tien meter hoger te maken. En daarom, zei Jan, van eerstaf een toren voor eeuwig.</p>
<p class="indent">Grote sensatie in het dorp en vooral op het kasteel: die van Deps gingen een kerk bouwen. En natuurlijk niet zoals een kerk moet gebouwd worden. Zij hebben niemand nodig, zij kunnen dat zelf allemaal beter. Het zal natuurlijk iets speciaals zijn, houdt uw hart vast. Maar als die van Deps een kerk gingen bouwen, hadden jonge graaf en rentmeester toenmaals dus onbewust niet gelogen, wanneer zij zeiden met Houtekiet ook de godsdienstkwestie te hebben geregeld. Zij vroegen zich echter af of de oude graaf hen nog wel zou begrepen hebben, want hij was wel niet dood, maar leven deed hij eigenlijk ook niet meer, slechts kijken, zoals eenmaal naar Houtekiet. Het woord kerk echter werkte op hem zoals een injectie op een hart dat de volgende opwekking reeds niet meer zal beantwoorden. De geest werd nog eenmaal present. Een kerk bouwen was in die dagen nog de droom van oude adel. Pachters laten armoe lijden, ze nu en dan een aalmoes gunnen in de mening dat men daarmee meer deed dan men moest, máár een kerk bouwen! Zo oud als zijn zoon nu, had deze oude man de dorpskerk gebouwd, zijn eerste zelfstandige daad na vaders overlijden, tenslotte zijn enige. Letterlijk alles had hij geschonken en betaald. Zij was zijn levenstrots. Hij verdroeg niet eens dat de pastoor nieuwe aankopen of kosten omzichtig voorstelde, die moesten hem zonder meer zakelijk voorgelegd worden. Wat nodig was voor de kerk of ze fraaier kon maken werd zonder discussie neergeteld. Aarzelingen van de pastoor: goedkoper zou het misschien zijn, indien... sloeg hij boos af. Niet het goedkoopste, het beste voor zijn heiligdom.</p>
<p class="indent">Alvorens te sterven nog een tweede kerk te kunnen bouwen! Het ideaal deed de vreselijke ogen als uit hun kassen puilen, de oude graaf sprak weer. Zoon en rentmeester hielden een oor dicht bij zijn mond. De lippen, veel te groot voor die tandeloze holte, puften open zoals blazen op een dikke pap die kookt. Hij herinnerde zich na vijfenveertig jaren het adres van de architect nog. Die was wel dood, maar zijn zoon, ook architect en houder van een magazijn van misgewaden, heiligenbeelden en andere kerkartikelen, leefde nog. Hem moesten plannen gevraagd worden. Zoals de dorpskerk toegewijd was aan de H. Odilia, patrones der oude gravin, moest de Depserkerk worden toegewijd aan de patroon van de graaf zelf, de H. Sebastiaan. Op die conditie zou het kasteel alles betalen.</p>
<p class="indent">Baert riep de zes volgens hem verstandigste mannen van Deps: Van Dambruggen, Benooi Dobbelaere, Van Aleenen, Kennedie, Venneborgh, Bokske. Hij en Jan Houtekiet zaten links en rechts van de rentmeester, de raadsleden stonden. Baert vroeg hun mening over het voorstel. Zonder zelfs Houtekiet aan te kijken, zo zeker wisten ze dat ze spraken in zijn geest, antwoordde Van Dambruggen zowat namens allen: Deps neemt niets aan van het kasteel. Het Bokske, fijngevoelig man en correct, vermilderde dit hard woord: de reden is dat wij de kerk op eigen kracht willen bouwen, wij hebben anders niets tegen het kasteel.</p>
<p class="indent">Toen daarna het aanbod gedaan werd in de bossen van de graaf vrijelijk zoveel bomen te kiezen en te vellen als nodig zouden zijn voor het timmerwerk, antwoordde Houtekiet snel dat dit aangenomen was. Op dat ogenblik begrepen de raadsleden dit gemis aan trots bij hem niet. Later zagen zij in dat Jan de bomen ongetwijfeld zonder toelating zou geveld hebben, waarom dan niet met toelating, nietwaar?</p>
<p class="indent">Allen die de kerk hielpen bouwen, hetzij ze toen kind waren, volwassen of nog ouder, hebben heel hun leven eenparig getuigd dat dit de schoonste tijd geweest is voor Deps, toen Deps wel te verstaan nog schone tijden beleefde, want nu is Deps een dorp, banaal als elk ander, helaas. Waar is de goede oude tijd van Jan Houtekiet en Baert? Als gij in de omgeving naar onze kerk wijst en vraagt wat voor dat er een is, antwoordt men u dat het de kerk van Deps is, ge weet wel die kerk die ’s zondags is gebouwd.</p>
<p class="indent">Zeker, onze kerk is vooral ’s zondags gebouwd, want in de week hadden onze vaderen hun werk thuis.</p>
<p class="indent">Is die kerk ’s zondags gebouwd, vraagt gij dan, wat zijn mij dat voor christenen daar? Heel aparte christenen, antwoordt men u: in die kerk zullen nooit zoveel missen gelezen worden als er kunnen in gegeven zijn.</p>
<p class="indent">Verre van dit te betwisten, antwoorden wij met Jan Orleans, toen hij voor het eerst deze schimp der vreemden hoorde, dat het meer dan waar is. Vele pastoors bijvoorbeeld zullen verslijten met zoveel missen te lezen als alleen Jan Orleans daar kussen gaf, zegt hij. En dat niet alleen. Op heel de wereld zullen nooit zoveel missen gelezen worden, zegt Jan Orleans, als er kussen gegeven zijn op Deps vanaf zijn bestaan, zo zit dat.</p>
<p class="indent">Maar schimpen zegt niet alles. De bouw van onze kerk was een tijd van vreugde, geestdrift, liefde, eendracht, Vóór zij het huis van God werd, was zij de speelplaats der kinderen, de verzamelplaats onzer vaderen, die er werkten zonder zich te ontzien, gaven zonder te berekenen. Kreeg iemand midden in de dag tijd en devotie om er wat te metsen of te timmeren en er was nog niemand, dan had hij maar op zijn vingers te fluiten, dadelijk kwam hulp. Was het geen man dan een kind, geen kind dan een vrouw. Liza bijvoorbeeld, om dadelijk de luiste te noemen, heeft er kuipen mortel, duizenden stenen de ladders opgesjouwd. Het werk thuis werd kort afgedaan, om des te langer aan de bouw te kunnen werken, want daar was vrolijkheid. Daar droeg men om ter zwaarste vrachten, daar toonden de mannen hun kracht, de jongens hun durf, al lopend over de balken. Daar kwam Kennedie viool spelen. Het gereedschap viel op de grond, er ontstonden dansen, na de dans gespeel en geminnekoos naar de trant onzer vaderen. Was de plaats daarmee ontwijd, er was nog altijd de tijd, zeiden ze, om ze te wijden, en hadden zij soms beloofd dat zij voortaan zouden leven in triestigheid wegens gedomme die kerk? Nooit!</p>
<p class="indent">Zodra er echo was, moest de zeeldraaier Donies er komen in zingen. Hij heeft een stem om de balken uit de zoldering te lichten. Zó moest hun pastoor het kunnen, anders kreeg hij dadelijk een kaartje retour. Waar het altaar zal staan, doen zij Donies voor proef dominus vonbiscop zingen en hihihi hihi hihite hehehehe hehehe hehehé missa est. Stralend kijken ze elkander aan als Donies’ volle golven aanrollen. Als hier weldra zo gezongen wordt, zullen zij voor hun plezier naar de kerk komen. Maar dat is van nu af een uitgemaakte zaak, mannekes, een pastoor die niet zingen kan dat alles davert, komt er niet. Hij moet op de preekstoel kunnen slaan, zo fors, dat zij denken: heel de bazar komt naar beneden. En hij moet plezier kunnen verdragen. Ziedaar hun drie condities. Kan hij dat niet, eruit, een andere.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap66.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap68.html" class="calibreANext"> next page</a>
    
  </div>

</div>

</body>
</html>
