<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap52.html" class="calibreAPrev">previous page</a>
        

        
          <a href="chap54.html" class="calibreANext"> next page</a>
        
      </div>
    

    
<div class="booksection">
<p class="chap">8</p>
<p class="noindent">De man die wij naast Houtekiet gedenken als de medestichter van Deps, kwam een der eerste dagen dat d’Hurlemonts postwagens hun dienst deden op een hondekar door de Zandstraat gevlogen. De honden stormden woest en blaffend als wolven achter hun prooi. Hijzelf wiegde op de zijplank, liet zijn spichtige benen naast het wiel bengelen en hield niets vast dan het leizeeltje, maar schokken noch kuilen kregen hem eraf. d’Hurlemont had hem wel kunnen neerslaan toen hij vroeg even zijn honden te mogen voeden en laven en of hij zelf niet iets te drinken kon krijgen bij zijn boterham: hij had het huis voor een afspanning met herberg gehouden omdat er een lege postwagen voor stond. Waar het paard van Attila getrapt had groeide geen gras meer. Waar onze Nard Baert, spreek zijn naam met vier r’s uit in plaats van twee, de voet zette, schoot een zaak op. Ook hier. d’Hurlemont brulde, maar zijn vrouw haalde tenslotte gelijk: bij een postwagendienst hoort een afspanning met, zij zei niet herberg, zij zei restaurant. Maar hij legde zich pas neer toen Iphigénie, Ismène en Cymèle mama bijtraden, iets dat hij nooit heeft kunnen begrijpen van die drie trotse kinderen zijner eerste, geliefde, zeer op etiket gestelde vrouw, die zich zeker nog de kastelen van haar vier grootouders herinnerden. Dank aan Nard Baert werd dus op de voorgevel ‘Hôtel de la Poste’ geschilderd: minder dan hotel mocht het niet zijn. Baert was er de eerste en lange tijd de enige slaper: nu en dan deed hij in de buurt een lading op, waarmee hij voor dag en dauw op de stadsvroegmarkt moest zijn. En daarbij, hij had geen thuis meer. Hij was een zoon van begoede Kempische boeren. Onverklaarbaar zat hem van kleinsaf het handeldrijven, reizen en rotsen, kopen en verkopen, de rusteloosheid en de afkeer voor trage boerenarbeid in het bloed. Dat vond zijn thuis gemeen, leurderachtig, schooierig. Hij was er met een kwade kop vandoorgegaan om zijn drift te volgen. En hij volgde ze. Niets dat hij niet kocht en verkocht. Wild, paarden, vee, groenten, fruit, vlas, huiden, rommel, al naar seizoen, markt en toeval. Hij beweerde er reeds behoorlijk mee aan de kost te komen, doch ook dat het nog maar een begin was, een zoeken naar de beste handel, hij zou weleens iets vinden dat hem rijk zou maken. Als hij niet meer draven en zorgen kon, ’s avonds als zijn kar gereed geladen in de stalling stond en het nog te vroeg was om slapen te gaan, want met zijn zenuwen slaapt men hoogstens een uur of vijf, praatte hij als een wekker die afloopt over zichzelf en zijn zaken, zonder notitie te nemen van wat men antwoordde of inbracht, want hij beweerde dat niemand verstand had. De mensen zijn stom, zei Baert, stom! En dan hield hij de handen aan het hoofd als voor een ramp. Hij noemde alles superstitie, de boerenspreuken over het weer, de spreekwoorden, de volkswijsheden. Tweemaal twee was slechts vier omdat hij dat persoonlijk geconstateerd had, maar niemand zou hem wijsgemaakt hebben dat de oppervlakte van een bol zo of zo groot was. Dat kon hij zelf niet berekenen, dus geloofde hij het niet. Eens had hij Iphigénie zodanig vermoeid met zijn knakse filosofie, dat zij, om hem kwijt te raken, vroeg of hij al ooit achter het huis de hei ingegaan was, waar ook enkele huizen moeten staan. Vraag er naar een zekere Houtekiet, die heeft waarschijnlijk iets te koop. Zoiets hoort Baert, ze is hem dadelijk kwijt, wijdbeens schiet hij Deps in.</p>
<p class="indent">Haar naam is een kostbare aanbeveling bij Houtekiet, die al verscheidene hazen voor haar heeft gevild, ja er zelfs d’Hurlemont heeft ontmoet, die wijselijk deed alsof hij hem niet zag. De arme man, die totaal niets vermoedde van een weerwraak, meende immers het laatste woord te hebben gehad bij Liza, ’t was nu Houtekiets beurt voor de tegenzet. Houtekiet vergezelde de aanbevolen Baert zelfs naar de andere hutten, ja tot bij de scharensliep en zwartkopje, al hebben zulke beginnertjes op Deps nog niets verkoopbaars. Het geweldig werk van de mannen aan het zo diep ondersteboven keren van de grond, imponeerde Baerts rusteloos werkzame geest. Goed, vijf steken diep hebben ze klei, maar bij hem in de Kempen zit tien steken diep nog altijd zand, of zavel, en toch hebben de boeren er goede akker van gemaakt.</p>
<p class="indent">‘Ja,’ zegt Benooi Dobbelaere, ‘in honderd jaar, wij in een!’</p>
<p class="indent">‘Goed, maar gij zult heel Deps ook niet omspitten in honderd jaar.’</p>
<p class="indent">‘Dat weet ik, maar ik moet geen honderd hectaren hebben, een is genoeg.’</p>
<p class="indent">‘Gelijk ge wilt,’ zegt Baert, ‘maar ge kunt er tweemaal twintig hebben,’ en Joep Joppe vraagt dom wat zij daar zouden mee doen. Gelijk ze willen, maar ze kunnen ze hebben. Doch Joep, star: ‘ik wil ze niet.’</p>
<p class="indent">Houtekiet, een man die luistert, vraagt nadenkend wat Baert bedoelt. Baert bedoelt: het land bemesten in plaats van het om te keren. Mest komt van dieren, de beste mest van pluimvee. En pluimvee is de best geprijsde, gemakkelijkst te vervoeren koopwaar voor de twee steden. Is dat duidelijk of niet? Ik vertel u geen vertelselkes, ik ben een man van zaken. Dus pluimvee kweken in ’t groot. Dat zal hen welvarend maken en de grond vruchtbaar, zonder dat iemand hem aanraakt.</p>
<p class="indent">Ze denken na. Benooi lacht: En wat zullen die beestjes eten? Want grote benden pluimvee moet men duur voeden en met wachten tot zij de grond vruchtbaar gemaakt hebben verdient men het geld niet om dat voedsel te betalen. Baert hoort dat niet, hij hoort alleen het geronk van zijn eigen hoofd. Hij overlegt reeds voort dat hij hun alle pluimvee zal afkopen, afhalen, verhandelen, daarover dus geen zorg. Maar het is geen antwoord op de vraag die Benooi stijfhoofdig herhaalt: wat zullen ze eten?</p>
<p class="indent">Houtekiet en Baert blijven daarover nadenken.</p>
<p class="indent">Bij het eerste weerzien onderhandelt Houtekiet namens allen: hij zegt voor het eerst onbewust: mijn volk. Indien iemand, dan mag hij dat zeggen, die hier begon met een hut voor Lien te bouwen en vanzelf de gemeenschappelijke man werd en vader. Zijn volk zegt hij, kan niet maandenlang voedsel kopen voor grote partijen hoenders, met het risico dat ze de kosten niet opbrengen. Namens allen beslist hij echter dat zijn volk een proef zal nemen als Baert dat risico dekt en neemt het voorstel aan van Baert, die de kuikentjes wil geven en het voedsel op krediet. De hoenders zullen als op pensioen zijn à zoveel per dag. Wanneer Baert ze halen komt op dag en uur door hem te kiezen, zal hij betalen de pensioenprijs maal x dagen. Ja, die proef durft hij aan. Als ze lukt heeft hij zijn beste handel gevonden.</p>
<p class="indent">Ze lukt.</p>
<p class="indent">De trek naar de hei begint nu tegen lessen, sermoenen, schreien van moeder, dreigen van vader in, met drie jonge koppels tegelijk, die op elkanders huwelijk wachtten omdat ze afzonderlijk niet waagden in te wijken. Ze dagen op van over de Zandstraat, waar de grond veel magerder is en ’s graven pachtertjes trachten van elkaar te leven met een winkeltje, of een stieltje dat ze ’s winters heel de dag beoefenen, ’s zomers tussen veldwerk door. Het zijn de smidszoon Baes, maar men noemt hem Baeske, spreek uit Boske, de timmermanszoon Ottevaar, altijd genoemd Otter, en Decleyn, klompenmaker, wiens grootvader de eigenaardigheid zou gehad hebben op maat bestelde klompen te klein te maken. Sindsdien zullen in eeuwigheid alle Decleyns Tecleyn genoemd worden. Zelfs onder grafelijke ogen bloeit wat humor; die bestaat over de Zandstraat onder meer in het veranderen van namen. Dat doen de boeren over het water niet, zij spreken rustig de namen voluit: Busschops, Dobbelaere, Van Dambruggen, Venneborgh.</p>
<p class="indent">De drie weten van Deps dat het een poel van zonde is, maar zij kennen van Houtekiets regime het fijne niet. In de afgezonderde grotere hoeven over ’t water rust de jeugd op eigen zwaarte, maar breekt de drift ook driester uit. Over de Zandstraat bewaakt het kasteel de dichter bijeenstaande huizekes en deze elkander. Verklikken is er troef. Uit nijd of om de kasteelsgunst, beklappen zij elkaar bij de graaf, want kasteelsgunst is niet te versmaden: het is uitstel van pacht, stielmanswerk voor de graaf enzovoort.</p>
<p class="indent">Welke ontzetting dus voor Boske, Otter en Tecleyn, pas gevestigd en op gang, als bij valavond een dronkaard met een hakmes voor hun deur komt dreigen. Hij scherpt het ijzingwekkend en daagt hen uit buiten te komen. Zij zijn gewoon ruzies, dronkenschappen en andere ongerechtigheden ongezien te bespieden, vanuit een hoekje der ruit: hun ontgaat gebaar noch woord.</p>
<p class="indent">Het is de scharensliep. Hij heeft het tegen de godverdommese hengst, die zich niet moet inbeelden ook met zijn vrouw zoals met de anderen. Al eender waar ge hier komt ’t loopt overal vol bohemerkes, men weet verschil niet tussen ’t een huis en ’t ander. Maar bij hem, hewel, kom buiten als ge durft, loeder, loebas, bok! Nu en dan lalt zo’n dronkaard stil voor zich uit en spreekt tot zichzelf. Dan roepen de drie om de beurt dat hij zich vergist, dat Houtekiet meer naar ’t water toe woont. Hij begrijpt het eerst niet. Als het eindelijk tot hem doordringt, tiert hij dat het er niet op aankomt, ’t een huis is hier toch ’t ander, hewel, kom buiten stier!</p>
<p class="indent">Maar Houtekiet komt. De drie en hun vrouwen zien hem recht op de dronkaard toegaan, rustig, zonder haast. Wat hij zegt horen zij niet, hij spreekt kalm en stil, maar het is nog zo donker niet of zij zien hoe hij hem spelenderwijs ontwapent en vóór zich uit naar huis drijft.</p>
<p class="indent">Daar werpt hij hem op het bed en waarschuwt hem dat hij met klikken en klakken over ’t water zal gaan of erin als hij zich nog ééns bedrinkt. Want zatlappen kan hij op Deps niet gebruiken, hier moet gewerkt worden en opgepast, zegt hij, verbaasd over zijn eigen woorden, die hij zeker van Lien moet hebben. De scharensliep hoort ze maar half meer: ligt een dronkaard dan snorkt hij.</p>
<p class="indent">Het vrouwtje is een heel klein lief ding met negerinnenhaar. Het spreekt niet, het klaagt en zingt. Zij heeft haar scharensliep leren kennen, vertelt zij, in een wezenhuis waar zij keukenhulp was en hij geregeld messen en scharen kwam scherpen, eerst met zijn vader, toen die dood was alleen. Ze heeft geweigerd mee te gaan tot hij gezworen heeft haar voorwaarde te vervullen: vaarwel zeggen aan de baan, ergens vast wonen. In het begin ging het goed, maar nu is hij het werken beu en muist er van langsom dikwijler uit.</p>
<p class="indent">Als door vogelzang bekoord door de bespraaktheid van vrouwen, hoort Houtekiet haar gekweel aan tot ze als een katje ruggelings tussen zijn arm en heup bescherming zoekt en miauwt: ‘Hij slaat mij altijd.’ ‘Ge verdient niet beter,’ zegt Houtekiet. Uit instinct spreekt hij een vrouw tegen. ‘Jawel,’ klaagt ze, ‘maar hij slaat mij omdat hij denkt dat gij...’ Houtekiet antwoordt: ‘Het is zeker niet waar?’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap52.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap54.html" class="calibreANext"> next page</a>
    
  </div>

</div>

</body>
</html>
