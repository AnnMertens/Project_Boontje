<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap12.html" class="calibreAPrev">previous page</a>
        

        
          <a href="chap14.html" class="calibreANext"> next page</a>
        
      </div>
    

    
<div class="booksection">
<p class="chap">12</p>
<p class="noindent">Als het vermeend gevaar geweken is daagt een veel groter op dat hij nooit had vermoed: pastoor Claerebout. Minder op de reuk der hazen dan op de geur van zijn weldaden, kwam de pastoor af, een grijze van tachtig jaar, die al zesendertig jaar de parochie bestuurde als zieleherder, burgemeester, politiecommissaris, koster en president zonder titel van al de dorpsmaatschappijen, een man die rijk geweest was en zich arm gegeven had aan de kerk en de armen en altijd één enkele ongehoorzame en weerspannige parochiaan telde: zijn onderpastoor. De bisschop heeft mij altijd zijn slecht volk gestuurd, zei hij aan de deken. Met slecht volk bedoelde hij zijn onderpastoors en hij had geen ongelijk. Want de bisschop heeft altijd van die jonge gasten die het beter weten, zich geroepen achten tot grote dingen en de mensheid nog bij leven zo goed willen maken dat men een halve eeuw op de volgende doodzonde zal moeten wachten, en zulke heethoofden stuurde hij naar pastoor Claerebout. Na een jaar zaten ze al machteloos en nijdig aan hun nagels te bijten, gedwarsboomd in alles en na maximum drie jaren waren ze bruikbaar, mals, een beetje sceptisch en verbitterd. Als de pastoor ze aldus wat naar zijn hand had gezet en er weldra iets zou kunnen mee aanvangen, werden ze hem ontnomen. Eens had hij er een gehad die zich na drie jaar met volle overtuiging onderworpen had. Ik heb u nu drie jaar bevochten, mijnheer pastoor, zeide hij, maar nu heb ik ingezien dat gij gelijk hebt en ik heb respect voor u en uw werk. Het is stijl oude tijd en elders zou het niet meer pakken, maar bij u pakt het nog en hier is mijn hand, mijnheer pastoor, ik ben in alles tot uw dienst. Toen had pastoor Claerebout zijn beste fles opgehaald en, achtenzeventig jaar oud, zijn leven verteld, zijn ruzies met bisschoppen en vicarissen, zijn strijd tegen pastoors en dekens, zijn gevechten met tientallen onderpastoors en zijn grote oorlogen in de parochies. Van klokslag een tot twaalf dronken ze de laatste roemer leeg en terwijl hij het lege glas op tafel zette, zei hij: ik heb ook veel verdriet gehad en ons Heer ziet en hoort mij, mijn verdriet dat heb ik nooit aan iemand verteld. Die avond vertelde hij het. Hij had geen vrienden gehad, nooit een goed woord, nooit troost. Hij was Claerebout, de sterke, hij had dat niet nodig. Hij heeft drie fortuinen weggegeven, het zijne en twee geërfde van zijn familie en er niets dan stank voor dank voor gekregen. Hij zwijgt, buigt het hoofd wat en zegt: Ge kunt niets uitpeinzen of dromen, zo lelijk en slecht als het maar kan, waarvan ik niet beschuldigd ben: aftruggelarij, diefstal, laster, eerroof. Op het bisdom ligt een foto van mij met een naakte vrouw op mijn schoot. Hij zwijgt, buigt het hoofd nog wat dieper en zegt: Ik heb veel geschreeuwd. De onderpastoor met zijn handen in zijn haar: Staat mij dat allemaal te wachten?</p>
<p class="indent">Pastoor Claerebout: Ja.</p>
<p class="indent">Geen maand later werd de onderpastoor verplaatst.</p>
<p class="indent">Clarebout als de weerlicht naar het bisdom. Een oudleerling, vicaris geworden, vernederde hem, maar hij vernederde de vicaris, gaf hem de verzekering dat hij niet langer de dresseur van het bisdom bleef en ging. Nog altijd de oude Clarebout, lachte de vicaris toen hij weg was, we zullen hem zo moeten verslijten.</p>
<p class="indent">Maar verslijten, Claerebout heeft intussen sinds twee weken weer iets nieuws gekregen, een jonge heilige. Hij loopt twee meters boven de grond, ik moet hem op de grond zetten. En daarbij is Claerebout zijn burgemeester beu en hij richt zijn blikken naar de Koevoet. Er is nog geen sprake van verslijten, hij gaat het hier allemaal eens wat hervormen.</p>
<p class="indent">Voor de hazen bedankt hij met een briefje, maar vooral en niet het minst bij de gezusters Van den Heuvel, verneemt hij de weldaden en de voorbeeldige faam van het Heerken, wiens bestaan hij altijd negeert, omdat die mijnheer, tegen zesendertig jaar traditie in, verzuimd heeft hem een beleefdheidsbezoek te brengen onmiddellijk na zijn aankomst. Het is weer een d’Hertenfeldt en hij weet wat dat betekent.</p>
<p class="indent">‘Ik heb nog niet de eer gehad met die heer kennis te maken.’</p>
<p class="indent">‘Hij komt toch regelmatig naar de kerk, mijnheer pastoor.’</p>
<p class="indent">‘Het schijnt van ja.’</p>
<p class="indent">‘En hij doet zoveel goede werken.’</p>
<p class="indent">‘Dat hoor ik.’</p>
<p class="indent">‘Ik dacht dat ge hem goed moest kennen.’</p>
<p class="indent">‘Ik heb die eer nog niet gehad.’</p>
<p class="indent">Ze ontmoetten elkaar eens toevallig bij de Van den Heuvels en pastoor Claerebout zag dat hij van de d’Hertenfeldts slechts de naam had. Met de welwillendheid van alle autoriteiten jegens allen die mak zijn in hun handen, verklaarde hij dadelijk dat de goede faam van het Heerken werkelijk verdiend was, hij maakte een uitstekende indruk. Volgend jaar zullen we onze burgemeester kwijt geraken. Ik peins niet dat hij zal herkozen worden. Hij bedoelt: ik wil niet dat hij herkozen worde.</p>
<p class="indent">Niets doet het Heerken zo huiveren als een openbaar ambt, in het zicht van allen staan, optreden. Octavie en Ursule zouden hem eens goed met een zware hamer voor het voorhoofd kunnen slaan, het zou hem niet minder dul en duizelig maken dan hun lief gelach dat de pastoor er wel aan denkt hem tot burgemeester te laten verkiezen. Iemand zo nederig dat zelfs een burgemeesterschap hem niet vleit en aanlokt, kunnen zij zich eenvoudig niet inbeelden. En toch is hij zo nederig en omdat hij zo nederig is, is hij ook geschikt en omdat hij geschikt is en omdat hij net is zullen wij hem pramen. Willy en Jean bestaan eenvoudig niet meer nu mijnheer André binnenkort burgemeester zal zijn.</p>
<p class="indent">Hij zou even graag sterven. Hij zal, eer het zo ver is, heel de boel weer verkopen. Liever naar Kongo, liever bij de Hottentotten dan op alle plechtigheden met een sjerp in het oog te lopen, personaliteiten te ontvangen, speeches te houden en niets te durven doen als de ene zus zegt en de andere zo. Het is voor hem de laatste, diepste hoon die ze hem kunnen aandoen: door een pastoor gebruikt te worden voor een klerikale dorpspolitiek, hij die geen geloof heeft, hij die met koud genoegen alle religie op de wereld zou vernietigen, indien hij dat kon met hier op deze tafel op een knopje te duwen en het slechts na zijn dood zou uitkomen.</p>
<p class="indent">Onder dit nieuws verdwijnt nu alles; bij Octavie en Ursule de verachting voor broer en schoonzuster, bij hem de helse vrees voor een nieuwe vakantie van de Leuvenaars. De verkiezingen naderen van verre. Tussen de hoeve en het herenhuis herbeginnen vage relaties naar aanleiding van die verkiezingen. De boer wil dat Thuur hem vervangt op de verkiezingslijst en Thuur wil niet. Nu ze hem nodig hebben komen ze af, maar zo gaat het bij hem niet. Octavie spreekt hem eens aan op de straat om hem zijn plicht voor te houden vader rust te gunnen en zelf op de lijst te komen als gemeenteraadslid, of liever schepen. Ik ben thuis te spreken, zegt Thuur, op straat niet. En als ze thuis komt zal het er nog van afhangen of ze eerst en vooral vriendelijk is voor Elza, anders komt hij niet op de lijst. En het vijf keer vragen zullen ze in elk geval.</p>
<p class="indent">Het kleine Thuurke lost heel de kwestie nog goed bijtijds op, juist zoals boer Van den Heuvel met kennis van zaken voorspeld heeft. De twee zusters kussen Elza en welke vrouw die haar eersteling aan de borst legt, kent nog kleine gevoelens. Een zacht licht gaat aan haar ogen uit en allen zijn gelukkig die haar zien. De kranige Octavie en de zachte Ursule dromen dezelfde droom in de kamer van het kasteelke, meiden en vroedvrouw om haar te verzorgen, een goede zachte man die bloost en glimlacht. Boer Van den Heuvel herbeleeft de geboorte van zijn Thuurke. Zijn Irma was zeker zo schoon als Elza, alles gaat schoon voort, wij worden opgeschoven. En in dat voortgaan worden allen hernieuwd en herenigd, een gespleten familie rond een moeder en een wieg.</p>
<p class="indent">Ook dat vermindert het belang van de Leuvenaars, wat zijn zij stil dit jaar! Gelijk een gezelschap dat eens ergens veel plezier gehad heeft, daar met overspannen verwachtingen terugkeert en het gaat dan juist niet, alles blijft saai. Hun drukte vindt de weerklank van vroeger niet meer; tussen geluk en ambitie lopen zij onbelangrijk. Daar komt nog bij dat Willy gebuisd is, zodat hij voor Octavie maar nauwelijks meer de moeite van een bekering waard is. En Jean heeft na het antwoord van Ursule geen inspiratie meer gehad voor een tweede brief. Het Heerken zelf is zo opgejaagd van angst dat al wat zij hem kunnen aandoen hem nauwelijks meer deert. Zij roeien, schieten en zwemmen nog wel, precies zoals de vorige keer, maar zonder brio, gelijk toneelspelers voor een lege zaal. Volgens Mouche komt dat hierdoor dat André reeds helemaal verboerst is, volgens de twee studenten zijn de meisjes allebei verliefd op André en volgens de majoor kan het nergens gezellig zijn waar die jezuïet in huis is.</p>
<p class="indent">Inderdaad is het voor de majoor nergens gezellig meer, maar niet wegens jezuïeten. Hij heeft zich van langsom meer in ongenade gevloekt; zijn vrouw kan het van langsom beter vinden met zijn zachtere zonen. Zij kleedt zich van langsom jonger, op reis in de hotels noemt men haar juffrouw en zegt dat haar vader en broers al aan tafel zitten. In het bootje laat zij zich week tegen Willy aanzinken. Voorlopig noemt hij haar zusje en kust haar op het voorhoofd, maar wie weet waar hij haar in het donker kust.</p>
<p class="indent">Terwijl zij er nog zijn komt pastoor Claerebout over de walbrug gestapt om het kasteeltje dat zijn gezag erkend heeft, een bewijs te geven van zijn welwillendheid. Voor een natuur als de zijne is het metafysisch onmogelijk dat iemand het hoogste gezag in het dorp na hem uit zijn handen zou ontvangen en niet blij zijn. Het komt dan ook in hem niet op dat hij het schuwe ventje moet vragen of de hoogste gunst die hij hem kan verlenen welkom is. Hij heeft, zegt hij, met zijn mensen gesproken en zijn indruk is dat die zaak wel in orde zal komen. Het Heerken wenst dat de Vesuvius onder de stoel van die gezalfde openbarst, hem twee kilometer hoog de lucht in spuit en tot as verbrand laat neersneeuwen. Niets haat hij zo grondeloos als wilsmensen van dit soort. Zij kijken hem rustig aan en onder die blik is hij niet meer. Hij stottert dat hij er nog eens moet over nadenken.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap12.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap14.html" class="calibreANext"> next page</a>
    
  </div>

</div>

</body>
</html>
