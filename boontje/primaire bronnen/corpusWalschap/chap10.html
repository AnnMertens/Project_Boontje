<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap09.html" class="calibreAPrev">previous page</a>
        

        
          <a href="chap11.html" class="calibreANext"> next page</a>
        
      </div>
    

    
<div class="booksection">
<p class="chap">9</p>
<p class="noindent">Dat licht zal in elk geval deze eerste maanden niet dagen. Indien mijnheer André ooit de schoonbroer van zijn meid wil worden, indien hij het ooit wil, zullen we toch wat geduld moeten hebben. In die dagen nu kwam Leuven afgezakt. Eerst Willy en Jean. ’t Was weeral eens vakantie, kozijn, hij had toch wel plaats voor hen? Een week later kwam Mouche. De majoor was gans alleen per auto voor veertien dagen naar Zwitserland, ja zo’n gek is dat, en het was haar te eenzaam geweest. De tiende dag verscheen de majoor zelf. Hij had de deur thuis gesloten gevonden en riep van aan de brugpoort dat hij het wel gedacht had. Hier zitten ze, nom de tonnerre.</p>
<p class="indent">Ze amuseerden zich om ter best, behalve de majoor. Bootje varen deed hij niet, zwemmen kon hij niet, dieren, planten, bloemen interesseerden hem niet, maar hij had van kleins af liefhebberij gehad in het timmeren en zou zijn neef eens een stel tuinmeubelen maken. Voor de rest verveelde hij zich dan maar en gaven de drie anderen zich over aan hun buitensport, roeien, zwemmen, vissen, fietsen, schieten en als ze niets meer wisten, plaagden ze de neef.</p>
<p class="indent">Dat was nu eens helemaal iets voor hem, gans alleen op een kasteelke! En ze hadden natuurlijk dadelijk in de gaten dat hij belang stelde in dat grote nieuwe huis. Hij muisde er altijd stillekes uit om geen van hen te moeten meenemen en eens bood Jean zich aan om zelf eens het pakje te gaan afgeven waarmee hij de nieuwe meid stuurde, maar het lukte niet. Hij ontving Octavie en Ursule eens in huis, leidde hen voor naar het salon en ging Mouche voorbij zonder haar voor te stellen. Dat was te kras. Die avond verzochten zij hem uitdrukkelijk met vieren te worden voorgesteld aan de familie Van den Heuvel en hij moest nu wel.</p>
<p class="indent">Zij namen van de eerste keer hun weerwraak. Met drieën, want de majoor had zich uit pure wanhoop aan een oude jaargang van <i class="calibre10">l’Illustration</i> gezet, deden zij zich op hun voordeligst voor, veinsden waarlijk twee zusterzielen gevonden te hebben, maakten een aangename drukte waarin het Heerken verging alsof hij er niet bij geweest ware en toen ze afscheid namen, oh voorlopig, ’t is te zeggen slechts tot morgen, hadden ze afspraken gemaakt voor roeitochtjes en wandelingen en Mouche had koket gevraagd of ze in het vervolg al eens mocht binnenkomen om wat te praten. En mocht ze dan een breiwerkje meebrengen, ja, om zo samen te frutselen en te babbelen, zo onder ons vrouwen?</p>
<p class="indent">Ursule was vier jaar ouder dan het Heerken, Octavie zes, en het Heerken zelf was vijf jaar ouder dan Jean, de jongste. En toch kon Octavie het gevoel niet wegzetten dat Willy meer dan gewone belangstelling voor haar getoond had. Ursule dacht hetzelfde van Jean. Ze spraken er met elkaar niet over, maar hoe heerlijk was de lievigheid van die fijne jonge heren voor de schoonzusters van een meid. Dat zou meneer André de historie helpen vergeten, misschien werd hij nog jaloers. Alleen Ursule bestreed die gedachte om trouw te blijven aan mijnheer André. Als zij zich afvroeg waarom reeds die gehechtheid zonder enige uiterlijke bevestiging, werd zij er zich met zoete ontsteltenis van bewust dat zij in haar gedachten niet meer mijnheer André zei. Neen, zij dacht reeds altijd André! Lieve hemel, laat haar maar goed opletten, want zij zou zich wel eens kunnen vergissen: Dag André! Een zoete weelde doorstroomt haar; hij is niet zo lelijk als zij eerst gedacht heeft.</p>
<p class="indent">Maar in het roeibootje bijvoorbeeld weet Jean haar op te vangen bij het instijgen en, als zij schreeuwkes laat omdat het schommelt, haar vast te houden. Er stijgt een loomheid over haar, zij zou haar hoofd willen laten rusten op zijn schouder. Hij zingt met een warme, fluwelen stem, hij spreekt prachtig Frans, de middagen zijn zwoel. Hij vraagt haar of zij goed zwemt en geheel troebel zegt zij niet te weten wat zij heeft, nu zou zij zich zo kunnen neerleggen en slapen. Willy gaat er nog ruwer op los bij Octavie.</p>
<p class="indent">Het is niet moeilijk twee boerenmeisjes als zij van streek te brengen. Het pensionaat heeft hen ontworteld en in kringen als deze, waar hun droomprins moet te vinden zijn, kunnen zij zich slechts bij zeldzame gelegenheden begeven. Zij doen drukker en koketter hun best om op peil te blijven, liegen dat zij al in Zwitserland geweest zijn, betreuren hier niet te kunnen tennissen en het Heerken ziet een Ursule die hij nog niet kende en beeldt zich in dat hij geen indruk op haar heeft kunnen maken. Hij ziet haar openbloeien onder Jeans ogen, gelijk een plant uit een donker vertrek opfleurt in het licht. Een droefgeestige bitterheid sluit zijn gemoed. Zij ziet dat wel en het bewijst haar dat hij verre van onverschillig is.</p>
<p class="indent">Een klein beetje jaloers op Jean mag hij toch worden, dan zal hij daarna des te meer durven en des te meer waarderen dat zij hem afwijst. Want hij kan volgens haar niet ernstig menen dat Jean de voorkeur zou krijgen, moest het er ooit op aankomen. In de ogen van een boerenbuitenmeisje zal het beroep van de advocaat altijd iets verdachts hebben, alsof hij niet eerlijk aan de kost komt en, daarbij, wie zou het kunnen halen tegen de eigenaar van de Koevoet? Zo brengt haar poging om hem te doen naderen slechts een kloof tussen hem en haar. Naar gelang de hofmakerij van Jean hem meer ontstelt, verzaakt hij inwendig aan haar, beseft de onzinnigheid van zijn illusie en dompelt onder in verbittering. Daarom gaat zij dan vuriger in Jean op om hem warm te stoven. Op een avond vertelt Octavie dat Willy haar gevraagd heeft of zij van iemand houdt, of zij haar hart verpand heeft. Jean is te delicaat om de spot zover met haar te drijven. Zij echter meent dat zij nog niet inschietelijk genoeg geweest is en flirt intenser.</p>
<p class="indent">Zij meent het niet, Octavie wel. Octavie wil haar Willy volgen waarheen hij ook gaan zal. Voorlopig volgt zij hem maar tot aan de volière, waar beschutting genoeg is voor een eerste kus. De majoor had er nom de tonnerre iets van gemerkt, maar Mouche knipoogde dat het geen staatszaak was, tais-toi donc, vanavond zal zij hem alles vertellen.</p>
<p class="indent">Een zo prachtige vakantie moest dan ook met een afscheidssouper besloten worden, zeiden de Leuvenaars en het Heerken was bereid de helft van zijn fortuin te besteden aan dat souper, als ze daarna de deur uit waren en zich nooit meer lieten zien. Mouche had de plaatsen aangewezen, en de vakantiekoppels bij elkaar gezet. Zij zelf nam het Heerken voor zich. Zij had met hem nog altijd af te rekenen en de plagerijen van haar stiefzoon waren geestloos bij de geraffineerdheid waarmee zij hem vernederde, hem belette met Ursule te spreken die aan de andere kant zat en met het liefste gezicht over boeken sprak. Heel veel las zij niet, maar hij helemaal niet.</p>
<p class="indent">Aan zijn rechterhand hebben Ursule en Jean het ook al over boeken, het zweet breekt hem uit.</p>
<p class="indent">Ah Bourget, je vous crois bien, et Bazin donc!</p>
<p class="indent">Op die naam valt hij overgelukkig in: Holala, Bazin! <i class="calibre10">Le blé qui meurt!</i> mm! En zet een gezicht alsof men hem gevraagd had of kaviaar lekker is.</p>
<p class="indent">De drie van Leuven hadden het willen uitproesten, ze riepen, met drieën tegelijk: Et <i class="calibre10">La terre qui lève</i> alors! Ze lachten zo vreemd, dat hij spoorloos zou willen verdwijnen, maar waarom ze lachen raadt hij niet. Hij staat radeloos recht om wijn te schenken en ziet in de spiegel een rood, lelijk, vettig en vertrokken gezicht. Terwijl hij weer neerzinkt op zijn stoel, meent hij de wasem van zijn eigen zweet te rieken en zijn tenen krimpen in roerloze kramp ineen.</p>
<p class="indent">Sigaren denkt hij, tabaksreuk, springt er naartoe als een drenkeling naar een stok, rookt en wordt verrast door het meisje dat nog kieken en appelmoes binnenbrengt. Dodelijk verlegen kijkt hij op zijn handen, ziet een erwt tussen zijn das en vest liggen en onder een van zijn nagels langs de kant van Ursule zit vuil. De gedachte dat Ursule die rouwnagel al lang gezien heeft begint hem te doorspoken en meteen grijpt Mouche haar mes en krabt voorzichtig een druppel saus van zijn mouw. Terwijl ze met haar hand wat in die mouw gaat om met de servet te wrijven, raakt ze zijn blote pols aan waarop zweetdruppels staan. Zij vraagt hem of het niet te warm is.</p>
<p class="indent">Omdat ze zo dicht bij hem komt met haar rood mondje, trekt hij zenuwachtig aan zijn vest om de erwt te doen vallen, riekt weer een golf zweetreuk, weet niets anders meer dan haar een roos te laten ruiken, riekt er dan zelf aan en van de overkant spreekt Willy: Le baiser sur la rose. Alles begint hem te draaien. Het zweet drijft. Hij zet zijn benen uiteen om wat luchtiger te zitten, voelt een schoen driemaal zacht tegen de zijne, stottert hardop pardon, en allen bezien hem. De roos ligt daar, hij durft er niet meer aankomen. Jean begint stiller en vertrouwelijker met Ursule te spreken. De majoor, die uit verveling heel de avond zweeg en dronk, kijkt hem maar aan. Quel idiot, nom de tonnerre. Het Heerken zit ter dood veroordeeld. Hij ziet Ursule en Jean trouwen en opeens begrijpt hij zijn stommiteit van daarjuist: het boek heet <i class="calibre10">Le blé qui lève.</i></p>
<p class="indent">‘Est-ce que je n’ai pas dit là tantot: <i class="calibre10">Le blé qui meurt?’</i></p>
<p class="indent">‘Non, tu as dit: <i class="calibre10">La terre qui léve.’</i></p>
<p class="indent">‘Ah tout de même. Je pensais avoir dit “qui meurt” et c’est “qui lève.” Oui, oui alors c’est bien.’</p>
<p class="indent">‘Qui lève, qui meurt, qui meurt, qui lève, hoe is het nu?’ buldert de majoor en doet hem zo schrikken dat hij het weer niet meer weet.</p>
<p class="indent">Ze plagen hem voort met verwisselde titels en namen. Of hij nooit <i class="calibre10">Les pas sur la neige</i> van Paul Claudel gelezen heeft. Hij schudt neen, schuldbewust en ontsteld door zulke vernedering tegenover Ursule. Maar Ursule heeft eindelijk de plagerij doorzien en bij het opstaan van tafel neemt zij de roos die hij liet liggen en steekt ze op haar blouse. Wel vraagt Jean hem die avond of hij zijn brieven aan Ursule naar hem mag sturen, maar zelfs dat kan het geluk niet verstoren om een roos van hem op haar linkerborst.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap09.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap11.html" class="calibreANext"> next page</a>
    
  </div>

</div>

</body>
</html>
