<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap65.html" class="calibreAPrev">previous page</a>
        

        
          <a href="chap67.html" class="calibreANext"> next page</a>
        
      </div>
    

    
<div class="booksection">
<p class="chap">21</p>
<p class="noindent">Over het water wonen grote boeren op eigen grond. Aan deze kant van het water strekken zich de magerder landerijen van het kasteel uit, drie, vier dorpen ver. Dat is allemaal pachtland. Daar kon in eeuwen niemand een stukje van kopen. Wij echter, Depsers, wij hebben ons op één dag vrijgekocht, dank aan Jan Houtekiet. En toen wij vrijgekocht waren, hebben wij op die grond uit eigen kracht een kerk gebouwd. Dat ons dit één dorp nadoe. Maar deze geschiedenis begint van ver, met de winkelier Poort.</p>
<p class="indent">De winkelier Poort betrok zijn kruidenierswaren bij Baert, die ze voor hem uit de stad meebracht tegen geringe vergoeding. Hij haalde ze des avonds en maakte er een uitstapje van. Naar zijn ouderhuis over de Zandstraat, meende zijn vrouw, maar hij deed vooral een paar herbergen. Terugkerend moest hij herhaaldelijk kleudde dragen, een zwart beest dat op de rug onzer vaderen sprong, zodat zij bijna niet meer voortkonden en voor afstandjes van een half uur verscheidene uren marcheerden in benauwdheid en zweet. Toen Houtekiet genoeg had van Poorts vertelsel, gotferde hij dat die kleudde of wat het ook was dood in zijn handen zou blijven. Hij vergezelde Poort maar kleudde liet zich niet meer zien. Doch de geesten, eenmaal losgebroken, laten zo gemakkelijk niet af. Bleef kleudde weg, Petrus Boven daarentegen steeg op een nacht, klokslag twaalf uur, uit zijn graf op, een witte gestalte naast de herdersstaf, en smeekte begraven te worden in gewijde grond. Toen het erop aan kwam juiste inlichtingen te bezorgen aan Baert, want Baert maakte zich kwaad, hij kon ook geen superstitie verdragen, ontweek iedereen de vragen en zei slechts van verre een witte vlek te hebben gezien. Leis laat zulke gelegenheden niet voorbijgaan. Hij steekt plechtig de twee vingers op ten teken dat hij de waarheid gaat spreken, niets anders dan de waarheid. Als iedereen denkt dat het hem ditmaal ernst is, want Leis vertrekt geen spier, verhaalt hij de onderhandelingen die hij gevoerd heeft met Petrus Boven, ten einde hem vrede te doen nemen met zijn graf op Deps. Baert, die nooit humor begrijpt, blijft nog altijd gespannen luisteren, terwijl de anderen zich al kronkelen van ’t lachen. Leis zag dus Petrus uit zijn graf opstaan, ging naar hem toe, zei hem niet zo plechtig te spreken, alsof hij een pater was die een sermoen gaf en ook niet zo hard, ik ben niet doof. Leg mij de kwestie uit, Petrus, we zullen zien wat we voor u kunnen doen, want we hebben u bij leven goed verzorgd, we laten u ook nu niet in de steek.</p>
<p class="indent">Goed, Petrus legde dus zijn geval uit. Petrus klaagde dat hij in de nattige grond van Deps reumatiek opdeed, dat hij het tot nu toe uitgehouden had in de hoop gezelschap te krijgen, maar zijn geduld was ten einde sinds Theresia naar het kerkhof gedragen was. Kortom, na veel parlesanten kwam het eruit, Petrus beschouwde zich ook als iemand van Deps, dus moest hij bij een vrouw liggen, draag mij naar ’t kerkhof en leg mij naast Theresia.</p>
<p class="indent">Maar ook Leis kan met zulke spot tenslotte de angst niet verslaan. Petrus blijft verschijnen tot Houtekiet zich op zijn graf gaat zetten. Hij blijft er tot de morgen zitten. Petrus Boven verschijnt niet, het volk leeft en lacht weer onbevangen. Vooral Baert triomfeert.</p>
<p class="indent">Maar Iphigénie weet het geval te benuttigen en tracht Houtekiet diets te maken dat hij uit het wegblijven van een spook geen te verre besluiten mag trekken. Zij kan de hoop niet opgeven hem te doen geloven aan het voortbestaan van de ziel. Meer niet. Dan is hij ver genoeg om met intentie voor de godsdienst te kunnen doen wat zij allemaal in de zin heeft. Het is onbegonnen werk. Hij kan maar niet begrijpen waarom iemand bang zijn kan voor de tijd wanneer alles gedaan is. Gedaan is immers gedaan.</p>
<p class="indent">‘Zeker, Jan, het is dan afgedaan, maar meteen herbegint het.’ ‘Hoe kunt ge toch zo stom zijn, kind, als het gedaan is is het gedaan, en herbegint het, dan is het niet gedaan. En het is gedaan.’</p>
<p class="indent">Hoe meer zij uitlegt en hij nadenkt, des te eenvoudiger komt het hem voor. Hij gaat zich zelfs inbeelden dat op de duur zelfs een vrouw iets zo vanzelfsprekend moet inzien. ‘Iedereen,’ zegt Jan Houtekiet, ‘ziet toch voor zijn ogen dat alles op deze wereld moet plaats maken voor de anderen. Stel u voor dat alleen maar de mensen bleven leven, weldra zouden ze niets meer te eten vinden, mekaar moeten opeten, en zo dus toch weer sterven.’</p>
<p class="indent">‘Jawel, Jan, maar de mens leeft na zijn dood niet op deze wereld voort.’</p>
<p class="indent">‘Laat het op de maan zijn,’ zegt Jan Houtekiet, ‘of waar ge wilt, daar moet het toch ook vol geraken. Alles moet vergaan, anders kan er geen nieuw leven blijven komen, verstaat ge dat nu toch niet?’</p>
<p class="indent">‘Jawel Jan, maar een ziel die voortleeft heeft geen plaats en geen eten meer nodig. Een ziel dat is, ja... Luister, op de punt van een speld kan een miljoen zielen zitten!’ Juist zo heeft zij het als kind geleerd.</p>
<p class="indent">Jan Houtekiet maakt een gebaar of ze soms een veeg om haar oren wil hebben. Dan geeft een mens als hij zich al die moeite om zo’n vrouw, die hij voor verstandig houdt, iets duidelijk te maken dat een kind kan verstaan en ze begint over een miljoen zielen op de punt van een speld! Dikwijls heeft zij de laatste tijd weer met wroeging gestreden, die toch niet de wroeging van voor haar huwelijk was. Eerder die vreemde onrust en zorg die zij niet goed begrijpt: dat de dood hen scheiden zal. Soms vraagt zij zich af of het geen voorgevoel is dat zij binnenkort zal sterven. Maar zij blijft opvallend jong en gezond, waarom dan doodsvrees? En het is ook geen angst voor de hel, want zij denkt er niet aan haar liefde prijs te geven. Telkens weer overwint haar liefde alle vertwijfeling, ongerustheid en het dubben heel de nacht. Want telkens weer ziet zij God barmhartiger. Als deze Goedertierene haar begrijpt, waarom zou hij van de geliefde een belijdenis eisen waarvoor hij nu eenmaal niet geschapen is. Eist hij van Jans beer een aanbidding? En toch zal deze eerder het symbolum des geloofs uitleggen aan de Depsers, dan Jan aannemen dat de ziel bestaat.</p>
<p class="indent">In die dagen sterft de oude Melanie Kortleven, die maar drie dagen ziek is geweest. De derde dag begon het er ernstig uit te zien. Zevus vroeg haar of hij Houtekiet niet zou roepen. Men zegt dat alleen het schrikken bij die duivelsnaam haar gedood heeft, of dat zij zich met sterven zo heeft gehaast om Houtekiet niet de tijd te laten haar bed te naderen.</p>
<p class="indent">Houtekiet gromt dat het kerkhof er nog altijd niet is, nu moet men met dat oude mens weer de baan op. Iphigénie gaat nu recht op haar doel af. Hij wilde destijds een kerkhof, hij zal ook meer willen, een kapel. Een heel klein kapelletje. Een priester uit het dorp zal daar des zondags een mis komen lezen. Meer niet.</p>
<p class="indent">Er zal hier nog geen kruis opgericht worden tegen zijn wil. Er moet hem dus gevraagd worden of hij iets tegen een kapel heeft. Meer niet. Hij moet slechts zeggen: ik heb niets tegen een kapel. Hij moet verder niets voor die kapel doen. Maar schrijf dan op in uw hemelse boeken, o goede God, dat zij, Iphigénie, het eerste idee van die kapel heeft uitgesproken en dat hij, Jan Houtekiet, het eerst gezegd heeft: die kapel mag er komen. In die kapel zullen gedurende onafzienbare jaren de lieden van Deps bidden. Wil dan aanmerken, o goede God, dat daar al die gebeden niet tot U zouden opstijgen indien Jan Houtekiet het niet gewild had en vergeef hem en haar daarvoor hun zonden.</p>
<p class="indent">Voorzichtig legt zij hem uit dat men met het lijk van Melanie Kortleven in elk geval naar de kerk moet, zelfs indien hier reeds een kerkhof ware. Want dat blijft hetzelfde, Jan, vermits men op het kerkhof niet kan begraven worden zonder een voorafgaande lijkdienst in de kerk. Jan Houtekiet kijkt haar verstomd aan. Dus bij dat kerkhof moeten ze ook nog een kerk hebben op Deps, die doden. Geen kerk? Een kapel? Nu dat is hetzelfde. Voor Baert spreekt dat vanzelf. Hij zelf kan een kerk missen. Maar wat hij en Jan hier op Deps tot stand brengen is meer dan zijn zaak, zijn plukkerij, zijn karavaan hondekarren die steeds langer wordt, zijn handel in meel, maïs, rijst, bonen, erwten, zaaizaden. Het is meer dan de kwekerijen, over steeds meer erven en gezinnen verdeeld, meer dan de steenbakkerij en de watermolen van Jan, meer dan de hoeven van David van Dambruggen, de Dobbelaeres, Van Acker, Verrees, Van Fraeyenhoven. Het is, zegt hij, met een vinger naar de grond, een dorp, en met de vinger omhoog: en bij een dorp hoort een kerk.</p>
<p class="indent">Houtekiet weet dat Baert niets doet dat niet opbrengt. Hij vraagt hem dus welk profijt hij toch verwacht van een kerk. Maar hij wordt dadelijk gevonnist: ‘Jan, ge zijt slim, maar ge deugt niet voor commerce. Een commerçant met inzicht ziet zijn profijt ver liggen. Hij verkoopt veertien dagen aan een stuk met verlies om een klant te winnen. Wat al werk, moeite en geld kost zijn proefkwekerij. Stijgen de marktprijzen omdat hij door proeven te weten komt welke vogelen vreemde eieren uitbroeien? Hoenders die hij slecht voedt om de invloed van voedsel te leren kennen en daarna tracht te genezen, maar tien, twintig keren lukt het niet, is dat verlies of niet? En toch brengt het op. Leren, studeren, lezen, is dat tijd verliezen of niet? En toch geeft het profijt. Zo is het ook met een kerk. Wij kunnen geen dorp maken zonder kerk.’</p>
<p class="indent">Houtekiet: ‘Waarom moeten wij een dorp maken?’</p>
<p class="indent">Baert: ‘Wat? Gij die zo verstandig zijt, waarom hebt gij de grond vrijgemaakt, waarom duldt gij geen vreemden die hier de wet stellen? Moet ik u zeggen wat een dorp is? Wat is een familie? Iets sterks omdat het bijeenhoudt. Dat is een dorp in ’t groot.’</p>
<p class="indent">Houtekiet: ‘Ik ben alleen ook sterk.’</p>
<p class="indent">Baert: ‘Gij, maar de anderen, de gewone mens niet.’</p>
<p class="indent">Houtekiet: ‘Dat moeten zij weten.’</p>
<p class="indent">Baert: ‘Wat! Gij die zo verstandig zijt...’</p>
<p class="indent">Houtekiet: ‘Hier komt geen kerk zeg ik. Een kerkhof kunnen ze krijgen, meer niet.’</p>
<p class="indent">Baert tot Iphigénie als Jan weg is: ‘Laat Jan nu gerust met uw kerk.’</p>
<p class="indent">Zij laat hem maandenlang gerust. Er wordt aan brede wegen gewerkt, die hard aangestampt worden met baksteengruis, overschot van ieders bouw en Houtekiets oven. Even zeker als de brede weg van aan ’t water de Zandstraat nadert, nadert het ogenblik van Iphigénie.</p>
<p class="indent">Baert noch Houtekiet vermoeden dat het aangebroken is als zij vertelt dat zij tot haar veertiende jaar haar vakantie doorgebracht heeft op een oud kasteel in Frankrijk, een historisch gebouw. Het leek een enorm oud huis, maar aan de linkse hoek rees een hoog, spits torentje op. Een kwam zij op vakantie, het torentje was afgebroken tot op de stenen muur en vernieuwd. Twee maanden aan een stuk heeft zij toen niets anders gehoord dan dat het nieuwe torentje scheef stond en het gebouw daardoor totaal geschonden was. Het werd nagemeten en inderdaad, scheef stond het. Maar men kon de aannemer tenslotte niets doen, want hij beweerde dat het vorige ook scheef gestaan had en stelde voor, alle torens uit de omtrek, grote en kleine, te gaan meten, om te bewijzen dat het niet mogelijk is een toren recht te zetten.</p>
<p class="indent">Daarop verklaarde Jan Houtekiet dat hij zich sterk maakte om het even wat voor een toren op een millimeter na loodrecht te timmeren. Hij kijkt Baert en Iphigénie om de beurt lang aan, om in hun ogen te lezen of zij dat soms betwijfelen. Daar zitten de twee schranderste mannen van Deps en vermoeden niet eens dat een onschuldige, kousen breiende vrouw hen om haar vinger windt opdat zij een droom van haar leven verwezenlijken. Timmeren is het zwak van Jan, zij weet het. Behendig trekt zij zijn bewering in twijfel. Zij kent van timmeren natuurlijk niets, maar volgens wat Baert haar verteld heeft over zijn watermolen en dorsmolen die bij Van Dambrugge staat, moet dat iets zijn dat niemand hem nadoet. Denk dus niet dat zij twijfelt aan uw kunnen. Integendeel. Maar dat weet zij toch ook: een watermolen is nog geen kerktoren.</p>
<p class="indent">‘Wedden?’ vraagt Jan Houtekiet geprikkeld. En als hij wil wedden tegen om ’t even wie voor om ’t even wat, zegt zij dat hier op Deps natuurlijk geen kerk komt, daar spreken we niet meer over. Jan is er niet voor en daarmee gedaan. Maar veronderstel dat er een kwam, dan zou zij toch wel eens willen zien of hij... want het is gemakkelijker gezegd dan gedaan.</p>
<p class="indent">De watermolen van Jan Houtekiet maalt. Bij David van Dambruggen draait zijn dorsmolen tot ieders voldoening. Zijn steenbakkerij floreert, zijn akker wordt goed bewerkt. Zijn kinderen arbeiden, hij heeft hulp genoeg. Hij heeft de watermolen al weggewenst om een windmolen te kunnen maken, dat is nog wat anders. Voor zijn beer bouwde hij een blokhut, iets machtigs op palen. Een trapje leidt naar de ronde deur, men kan op het platform rond de hut wandelen. In de hut staan twee drijpikkels. Als Houtekiet komt, brengt de beer de drijpikkels buiten op het platform, zet zich naast zijn vriend en kruist de armen zoals hij. Vóór hen staat een windwijzer, een houten soldaat met wieken in plaats van armen. Het is alsof hij woest twee enorme sabels rondzwaait. Houtekiet en de beer denken na. Hij is nog in de bloei van zijn kracht. Hij kan klompen maken zoals Tecleyn, kuipen zoals Van Aleenen, zelen zoals Donies. In een handomdraai heeft bij dat alles geleerd. Doch wat nu? Hetzelfde altijd maar door herhalen, zoals een stielman, is niets voor hem. Wat kan bij nog doen dat niet minder is dan hij al gedaan heeft?</p>
<p class="indent">De beer, moe gedacht, legt hem een voorpoot in de nek en trekt hem tot zich, opdat ze spelemeien zoals gewoonlijk. Houtekiet krauwt hem in het nekvel en vraagt: ‘Wat dunkt u?’ En speelt vandaag niet. In die dagen was Houtekiet dikwijls nergens te vinden. Dan zat hij in deze of gene toren van de omtrek, ter hoogte waar de klokbalken liggen op het metselwerk en het gebinte begint, urenlang te kijken hoe zoiets gemaakt is, hoe het nog anders kan. Hij klom naar de top met schietlood en meter. Aan het torenvenstertje gekomen keek hij uit naar Deps.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap65.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap67.html" class="calibreANext"> next page</a>
    
  </div>

</div>

</body>
</html>
