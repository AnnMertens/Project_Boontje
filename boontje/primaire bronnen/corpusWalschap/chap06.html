<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap05.html" class="calibreAPrev">previous page</a>
        

        
          <a href="chap07.html" class="calibreANext"> next page</a>
        
      </div>
    

    
<div class="booksection">
<p class="chap">5</p>
<p class="noindent">Hij begreep opeens heel de toeleg: komedie om hem belachelijk te maken en zij had daar aan meegedaan. Haar belangstelling komedie, haar attenties komedie, zijzelf komedie en de anderen waren niet korzelig geweest om die attenties, waaraan hij zich trouwens altijd trachtte te onttrekken, zij hadden hem eenvoudig willen beledigen, voor de aap houden. En zij had gezorgd voor het voorwendsel. Wat een geluk dat hij er niet ingelopen was. Toen zij eergisteren zijn nieuwe das herbond omdat hij die zogezegd niet goed kon knopen, was er iets in haar ogen geweest en haar gelaat was te dicht bij het zijne gekomen. Pijnlijk had hij verlangd naar een aanraking. Nu begreep hij dat toen zeker iemand door het sleutelgat zat te loeren om hem zogezegd te betrappen.</p>
<p class="indent">Eenzaam op zijn kamer fluisterde hij zijn haat met onkuise woorden en vermoedde hij niet dat zij, achter de deur tegenover de zijne, zat te denken hoeveel meer zij nu van hem hield. Zijn laffe vlucht was voor haar geen lafheid, maar tederheid, fijnheid. Hij was nu eenmaal niet bestand tegen zulke brutaliteiten. Zijn diep en teder gemoed intrigeerde haar. Nog was zij er niet in geslaagd hem zich ongedwongen te doen uiten, maar hoe zou het zijn als hij haar in zijn armen nam, hoe zou zijn kus smaken? Zij trachtte zich soms voor te houden dat hij lelijk was, maar een groeiende behoefte aan de innigheid die zij bij de majoor niet vond, deed haar naar hem verlangen, verlangen.</p>
<p class="indent">Hij begon brieven aan papa te schrijven, want van elders kon de verlossing niet komen. Telkens het er op aankwam klaar en simpel neer te schrijven wat hier gebeurde, aarzelde hij, zat doelloos te staren en eindigde met de zaak zo voor te stellen alsof de onpraktische indeling van het uurrooster wenselijk maakte dat hij in Leuven zelf woonde. Dat schreef hij dan nog zo krachteloos dat de notaris het niet eens opmerkte: hij heeft er in elk geval nooit op geantwoord. Mouche op haar beurt zon maar op goede gelegenheden voor vriendschapsbetrekkingen die er nog niet waren. Hoe meer hij haar vermeed, des te listiger zocht zij hem en zijn wantrouwen zette elke toenadering om in een verwijdering. Dat hij haar reeds meer vluchtte, verklaarde zij als schuchterheid, nog verhoogd door het incident. Het ontmoedigde haar niet en dat juist deed hem denken dat ze hem niet voor zichzelf zocht maar om het vermaak van de bespotting. Ze moest immers al lang gevoeld hebben dat hij niet wilde. Om hem gerust te stellen vermeed zij elke vriendelijkheid in ’t bijzijn van anderen, maar was des te koketter als zij met hem eens alleen kon zijn en daaruit maakte hij op dat ze afgesproken hadden om het voortaan voorzichtiger aan te leggen.</p>
<p class="indent">Daardoor scheen het de anderen toe alsof Mouches zonderlinge neiging voorgoed gekeerd was door de apotheose van zijn dapperheid. Zij lieten hem dan ook met vrede, en juist daarom speurde hij dan weer des te angstiger. Geen woord waarachter hij geen tweede bedoeling zocht. Eens vroegen de neven hem mee te gaan op wandeling en hij deed het niet, om hun geheim opzet te verijdelen. In een doolhof van angsten en kwade vermoedens ijlde hij opgejaagd rond, gelijk een hond in een botermolen en zij die hem bespiedde kon zijn onverklaarbaar doen niet anders verklaren dan als een hopeloze verliefdheid waartegen hij streed. Het verlangen naar de geheimen van zijn tederheid werd haar soms te machtig.</p>
<p class="indent">Tot hij op zekere namiddag onverwacht thuiskwam met een voorwendsel dat haar al te doorzichtig scheen: de professor was ziek, er was geen les. Had hij geweten dat noch oom noch neven thuis waren, hij zou zeker in de stad gebleven zijn, maar voor haar stond het vast dat hij op deze gelegenheid geloerd had en zijn geweten overwonnen. Toen hij angstig naar zijn kamer snelde, stuurde zij de meid op boodschap, steeg beklemd de trap op, opende even zijn deur en fluisterde dat hij op haar kamer zou komen, hier kan men binnenkijken van op de rijweg.</p>
<p class="indent">In haar kamer doet zij het lichte kleedje aan, wacht en hij komt niet. Met een hart dat hoorbaar klopt bladert hij in Larousse en vraagt zich af of dit ook komplot zou zijn. Hij vindt geen uitleg en beseft hoe dom hij is, daar de anderen hem voortdurend strikken spannen, die hij niet doorziet. En vermoedt niet hoe zij, als een dier verhit door de spanning van het wachten zich steeds meer ontkleedt. De stilte waarin zij beiden zitten te hijgen, nijpt onuitstaanbaar. Eindelijk zit zij in een weidse wollen peignoir. Nu moet hij binnenkomen, dan zal hij opeens weten wat een vrouw is. Twee dunne gehorige gangmuren en een wijde prikkelende stilte scheiden hen. In Kongo heeft zij de exaltatie gekend, als men zich overgeeft aan de moordende warmte en de onbeheerste verbeelding het bloed zwaar maakt van een dierlijke bronst. Dan is het dier inderdaad onbetrouwbaar als een vulkaan in werking.</p>
<p class="indent">Wanneer zij zich weer heeft moeten kleden voor het avondmaal komt een heel andere Mouche aan tafel, ene die lief is voor de man en de stiefzonen en niet weet dat er een vijfde zou kunnen aan tafel zitten. Hij die haar versmaad heeft bestaat niet meer.</p>
<p class="indent">Voor notaris d’Hertenfeldt bestaan zeer duidelijk zijn verplichtingen tegenover zijn broer. Hij bewijst dat onder andere door geheel het gezin uit te nodigen als hij op jacht gaat, een gebaar dat niet onverdienstelijk is, want hij heeft een ouderdom en lijvigheid bereikt, waarop men zich liever uitsluitend tot het dominospel in Café Leopold I beperkt en aan de ruwere vermaken verzaakt. Maar hij doet zijn plicht en de hele majoorsfamilie komt aangestormd. Boer Van den Heuvel neemt geen notitie van Mouche, het schandaal van een wijf dat in een rijbroek en laarzen op het krakende zand van zijn vloer staat te stampen. Hij noemt de vier nieuwelingen maar kortweg de Kongolezen, omdat ze hem alle vier te driest zijn. Maar het is allemaal volk dat geld en titel genoeg heeft om op het kasteelke De Koevoet te gast te zijn. Dat ze bij hem komen en blijven komen, weet hij te waarderen met wijn en koekskes en daarbij heeft hij, om hun eer te bewijzen, zijn Ursule en Octavie, die hun pensionaat gehad hebben.</p>
<p class="indent">Voor het geschenk van de grootste hazen geeft hij een ferm souper en wat een verschil met de soep met ballekes en varkenskoteletten die zijn vrouw zaliger altijd bereidde. Wat de twee meisjes laten opdienen is altijd speciaal en stads, waar halen ze ’t in godsnaam.</p>
<p class="indent">Zo zat André tegenover Ursule, er vormden zich drie tafelgroepen. De notaris, de majoor en de boer vulden het grote lage vertrek met hun zware stemmen. Zij hadden het over het Schrans, hun jeugdherinneringen en de notaris vierde zijn stambomenmanie. Weet ge van waar de Van den Heuvels komen, hewel dat zal ik u zeggen. De Van den Heuvels zijn van oude datum Bruggelingen, wevers. En de eerste Van den Heuvel die rond de jaren achttienhonderd naar het buitenland afgezakt is, was nog geen boer, dat was een leerlooier en het is maar de zoon van die leerlooier, Franciscus Van den Heuvel, die de Kruishoef gekocht heeft met ik weet niet hoeveel hectaren grond en dat is uw geboortehuis geworden. De tweede groep bestond uit Octavie, Mouche, Willy en Jean. Zij vulden met gerucht de bescheiden gaten stilte die de ouderen openlieten en als de majoor moest vertellen dat hij als zesjarige knaap een koleirige haan, die hem tot hier in deze kamer achtervolgde, met een dun zweepke morsdood had geslagen, nom de tonnerre ik kreeg kletsen en ik versta nog altijd niet hoe ik dat gedaan gekregen heb, dan wachtten ze geduldig tot ze elkaar weer konden verstaan.</p>
<p class="indent">Maar het derde groepje, Ursule en André, werd door zo iets niet gehinderd. Zij zeiden nu en dan dat het weer nog tamelijk goed was, gisteren was het maar slecht. Zij vroegen elkander of zij geen zout verlangden. Neen merci. Zij zei dat haar broer er niet was omdat hij dringend in Ternath moest zijn, waarop hij antwoordde dat Ternath schoon gelegen is, maar toen zij vroeg of mijnheer al in Ternath geweest was, bloosde hij neen. Eindelijk geraakte hij op Waver waar zij gestudeerd had. Hoeveel leerlingen, novices, zusters en mères er waren, hoeveel vreemdelingen, een Albanese bijvoorbeeld, twee Egyptiennes, twee Indischen. En bij elke vraag of antwoord bloosden ze zonder reden.</p>
<p class="indent">Toen hij terug thuis was, stond het voor hem dubbel vast dat hij uit Leuven moest weg geraken. Gebuisd worden hielp niet, want papa had over zijn buis van het eerste jaar niet eens iets gezegd, vertrouwend dat hij er wel eens zou door geraken met tijd en geduld. De moed ontbrak hem om zelf door te drijven wat mama voor hem verkregen had en het noodlot van vernederingen voltrok zich, vernedering bij de majoor, vernedering in de examenzaal, vernedering bij de makkers. Er was een serie flierefluiters die van hem geld wisten geleend te krijgen. Hij wist dat hij dat nooit meer zou terugzien, en dat hij het nooit zou durven vragen, maar het weigeren dierf hij niet. Ze sleurden hem mee naar het café, knipten sigareas in zijn bier en als een zieke dronkenschap hem deed stotteren en gesticuleren, begreep hij in een vage klaarte van zijn arme geest in welke afgronden hij nar speelde. Zijn achterhoofd begon, zo jong nog, kaal te worden. Ze hielden hem met vieren onbeweeglijk op zijn stoel en dan gingen de anderen opzij staan om een voor een die kaalheid te kussen, ‘de roemrijke blessuur opgelopen op het veld der wetenschap’. Toen men hem losliet, zag men dat hij zat te schreien, een schor en machteloos gejank, dronkenschap, ellendigheid en haat.</p>
<p class="indent">Het derde jaar werd hem van uit Brussel bericht, dat zijn vader een lichte bloedopdrang gekregen had en hij werd innig gelukkig. De majoor bracht hem naar huis en zo dikwijls als de zoon wenste dat zijn vader mocht sterven vóór hij er was, konden de wielen aan de auto niet draaien. De duivelen in hem werden niet verhoord, de dikke notaris leefde nog, maar de zoon sprak niet meer van terugkeren naar Leuven en de vader ook niet.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap05.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap07.html" class="calibreANext"> next page</a>
    
  </div>

</div>

</body>
</html>
