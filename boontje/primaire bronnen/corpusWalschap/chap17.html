<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap16.html" class="calibreAPrev">previous page</a>
        

        
          <a href="chap18.html" class="calibreANext"> next page</a>
        
      </div>
    

    
<div class="booksection">
<p class="chap">16</p>
<p class="noindent">Het Heerken laat zich gewillig weer naar het front sturen, niet omdat hij wil sterven maar omdat alles hem onverschillig is. Zelfs het genoegen in ellende en verdriet van anderen, zegt hem niets meer. Soms delen loopgrachtmakkers hem hun verdriet mee met het vertrouwen van troostbehoevenden in stille gesloten mensen. Hij laat ze praten, bekijkt hun portretten. Is het geen schoon meisje? Ja. Geen schoon kindje? Ja. Een heeft vernomen dat zijn vrouw zich misdraagt en gaat zich laten kapot schieten. Het Heerken zwijgt. ’s Anderendaags wil de bedrogene blijven leven om zelf na de oorlog zijn vrouw en haar minnaar van kant te maken, alleen daarom. Het Heerken zwijgt nog. Er is een opgehitste die hem de hele nacht over vrouwen spreekt, het schunnigste eerst. Een schilder is fantastisch aan het dichten geraakt en laat hem zijn rijmen lezen. Een boerenzoon die maar nu en dan een gesmokkelde brief krijgt, vertelt hem het leven op de boerderij alsof hij er dagelijks is. Morgen of overmorgen moet de veers kalven, dit jaar zullen ze vijf karren patatten kunnen leveren, tegenwoordig hebben we zestig liter melk per dag, aan zoveel, reken maar uit. Er is een intellectueel die meent met hem interessante gesprekken te kunnen voeren, maar het Heerken zwijgt.</p>
<p class="indent">Eens zwegen ze allen onder een hels bombardement, een dag lang. Op korte afstanden lagen dekkingen en grachten toegeschoten, maar toen het avond werd vonden enigen de spraak terug om te kermen. Naast het Heerken zat de boerenzoon ineengehurkt te klappertanden en de dichter mompelde iets telkens wanneer zijn ruggegraat wat recht kwam na een ontploffing. Toen dat zo een eeuwigheid van een nacht geduurd had en het nooit meer dag scheen te zullen worden, na vierentwintig uren hel, begreep het Heerken opeens niet meer waarop hij wachtte noch waarom hij ineengekrompen zitten bleef. Hij stond op, was niet meer verlegen en wandelde recht voor zich uit. Toen kreeg hij ijzer in volle gezicht en viel. De brancardiers aarzelden ’s morgens, want hij scheen de moeite van het meenemen niet meer waard.</p>
<p class="indent">Rond die tijd had pastoor Claerebout ook zijn tocht volbracht langs Duitsland om. Het regiment dat hem meegenomen had en enige uren verder in een gemeentehuis opgesloten, was een dag later weer verder getrokken zonder hem te verwittigen en de bezetting die na hem kwam had niet heel goed geweten dat hij misdreven had, maar dat het een gevaarlijke kerel was, zagen ze wel. Ze vroegen hem, omdat hij pastoor was en iets moest misdaan hebben, waarom hij signalen te geven had op zijn toren en hij antwoordde dat hij met hen niets te maken had, maar eiste vóór die Oberst met zijn grijze moustache en een litteken in zijn linkerkaak gebracht te worden. Hen kende hij niet; maar met die grijze had hij een eike te pellen. Ze blaften hem toe dat ze hem zouden erschiessen als hij niet koest was. Hij kruiste gekrenkt de armen en zei schiess maar en of ze dachten van zo de oorlog te winnen. Met hun schiessen, God is er voorlopig ook nog. En hij stond daar alsof God de kogels op zijn borst zou doen terugbotsen recht in het gezicht van de schiessers. Zo’n stoutheid hebben alleen spionnen en ander gespuis, als ze weten dat ze er toch aan moeten. Ze waren er dus zeker van dat hij nog veel meer misdaan had dan signalen geven. Maar om een reden te vinden om hem te laten gaan, vroegen ze hoe oud hij was en toen hij dat gezegd had werden hun ogen nog groter. De Oberst voelde zich zwak worden en om het een schijn te geven riep hij brutaal dat hij dan maar rap naar huis moest gaan sterven en zich niet meer bemoeien met de Krieg. Behandeld worden als een oud peetje krenkte Claerebout nog dieper dan het erschiessen. De ruzie herbegon. Hij week voor niets meer, hij zou hun bewijzen dat ze met een oud peetje nog hun handen vol zouden vinden, wie de scha zou betalen; hij hield hen nog eens degelijk voor dat onrechtplegers geen oorlog kunnen winnen en bedierf zijn zaak definitief door de Oberst te vragen of het volgens zijn protestants geloof was dat hij een katholiek priester vervolgde. De Oberst vroeg of hij wel zeker een katholiek priester vóór zich had, een man Gods, bescheiden, nederig. Aber das ist ja egal, hij zal hem naar Duitsland zenden op studiereis om de protestantse godsdienst te bestuderen.</p>
<p class="indent">In Duitsland moest pastoor Claerebout slechts de tijd afwachten van een tussenkomst van Duitse bisschoppen. Hij was op terugreis de gast van verscheidene Duitse pastoors, die niet wisten hoe vriendelijk genoeg te zijn om hem goede Duitse herinneringen mee te geven als tegenwicht, maar het hielp allemaal niet. Ongebroken tachtig jaar geworden zijn ondanks bisschoppen, onderpastoors en zoveel andere vijanden en dan gebroken worden ver van zijn kerk en parochie, viel de sterke man te zwaar.</p>
<p class="indent">En dan terugkomen in het dorp en vernemen dat alles gered is door de kalmte van een Thuur Van den Heuvel, een kwibus die mistrouwd is. En de gezusters Van den Heuvel tegenkomen en vragen: Wel en hoe gaat het hier?</p>
<p class="indent">Ze schrikken als voor een verschijning, ze schreien, ze dachten dat hij vermoord was. Hij weert hun belangstelling koel af. Met hem is er niets gebeurd dan dat ze hem hebben willen interneren, maar dat heeft hij hun anders geleerd en hier is hij weer. Meer niet, dat is toch heel gewoon. Maar hoe gaat het hier zo al? Zij zeggen dat wij hier gelukkiglijk heel goede overheid gekregen hebben. In de omtrek is men er erger aan toe geweest, wij hebben absoluut niet te klagen. De Hauptmann is een buitengewoon fijne lieve man van heel chic volk, op al wat hij bij zich heeft staat een wapen. Er is er een bij die nogal veel drinkt, maar de mensen zeggen dat hij nog de beste is, ze hebben liefst met hem te doen. Ja, men zegt het niet graag van de Duitsers, maar waarheid is waarheid en het had veel slechter kunnen aflopen. Er is hier en daar wat gestolen, maar eigen volk van hier heeft ook gegrabbeld de eerste dagen.</p>
<p class="indent">Daarmee is bij pastoor Claerebout de maat vol. Ten eerste zijn er geen goede Duitsers en ten tweede wonen er op zijn parochie geen dieven. Hij kijkt de twee gezusters aan met de ogen die dwars door de mensen zien en zegt: zo zo! In hun ontsteltenis willen ze weer bezorgd zijn over zijn gezondheid, maar het gesprek is volgens hem ten einde. Hij gaat wat verder, zegt hij. Goedendag. Octavie vergeeft het hem nooit. De eerste die bemerkt dat hij niet meer dezelfde is, is zijn oude Cato. Uit zijn kelder is meer dan een bak wijn verdwenen. Dat is haar doodsangst geweest van toen hij opeens in de keuken stond en achter haar rug zei: dag Cato. De onderpastoor had alle ziekenbezoeken gedaan met een fles wijn in zijn zak. Daar zal meneer pastoor in de hemel niet kwaad voor zijn, had hij gezegd. Maar op aarde was meneer pastoor er wel boos om. Meneer pastoor geloofde geen letter van die ziekenbezoeken. Daar hadt ge nu de heilige die niet dronk, ik ben nog niet weg of hij zit aan mijn wijn. Na zesendertig jaar kan Cato zijn gedachten lezen, ook die. Ze verzekert dat de onderpastoor zo een heilig manneke is. Claerebout zegt niets dan: zo, zo. Maar als hij de onderpastoor ziet zegt hij helemaal niets en Cato die zesendertig jaar alle kastijding der onderpastoors afgeluisterd heeft, weet dat Claerebout gebroken is.</p>
<p class="indent">Weldra ondervinden het ook de anderen. Met de Hauptmann en consorten wil hij niets te maken hebben en wie hier burgemeester wil spelen moet de Hauptmann erkennen. Met Thuur Van den Heuvel heeft hij geen zaken omdat die de Hauptmann erkent. Zijn zusters mijdt hij omdat ze hoog oplopen met die nieuwe overheid en wat daar mag tussenzitten gaat hem ook al niet aan. Als ze niet oud en wijs genoeg zijn om te weten wat ze moeten doen, dan kan hij hun dat niet meer bijbrengen.</p>
<p class="indent">En hij kent zijn eigen volk niet meer. Allemaal zijn ze veranderd. Er is geen ontzag meer voor hem. Er zijn hier nieuwe meesters en andere wetten. Geen pas hebben, de brabançonne spelen, Nach Paris roepen en smokkelen zijn nu zonden, maar stelen, bedriegen, verklikken schijnt toegelaten.</p>
<p class="indent">Er brak eens, ’t is eender waar, brand uit in een zaal vol vrienden en de vrienden vochten en trapten elkaar omver om buiten te geraken. En toen ze buiten stonden, waren ze geen vrienden meer. Hier heeft het ook gebrand en het gevaar hangt nog over allen. Ieder tracht zichzelf te redden en te grijpen wat hij kan, de samenhorigheid is opgelost. Als pastoor Claerebout over straat gaat voelt hij dat het gezag verlegd is. Het volk heeft meer aan een Thuur Van den Heuvel, die ten beste spreekt voor wie iets mispeuterd heeft en de gevreesde is nu de Hauptmann.</p>
<p class="indent">De vermoeienis van zijn Duitse reis trekt uit Claerebouts lendenen niet meer; zij verzwaart nog gedurig in zijn bloed. De vijftien jaren die hij anders nog te leven had verleeft hij op enkele maanden. Maar niemand weet het; de lippen die maar eens hun leed hebben bekend, sluiten zich dunner en vaster in een verstrakkend gezicht. De onderpastoor zegt dat er een nieuwe tijd komt waartegen pastoor Claerebout niet opgewassen is en dat de pastoor het voelt en kwijnt. Maar wat voor wereldse praat is dat voor een heilige. Het is de Heer die met tijd van jaren wel heeft moeten leren zijn pastoors te beleven, ieder naar zijn aard. Ongekraakt laat hij niemand in de pastoorshemel en hij heeft de Duitse heerscharen nodig gehad om Claerebout wat klein te krijgen. Maar hij heeft gezegd: voorzichtig, niet te hard, het is Claerebout. En nu spaart hij de sterke een laatste vernedering: als een kind te moeten verdoekt en bepapt worden, of als een zieke beklaagd. Hij laat hem zelfs in de eetkamer wachten tot Cato en de onderpastoor slapen gegaan zijn opdat zij niet zouden zien hoe moeilijk hij op kan uit de zetel. Hij laat hem gans alleen boven geraken, zich op het bed leggen en van Claerebout verwacht hij geen complimenten. Heer, fluistert Claerebout als hij voelt dat het gemeend is, in uwe handen beveel ik mijn geest. De heiligen liggen niet zo achterover met een hoge scherpe neus, maar dit is een veldheer.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap16.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap18.html" class="calibreANext"> next page</a>
    
  </div>

</div>

</body>
</html>
