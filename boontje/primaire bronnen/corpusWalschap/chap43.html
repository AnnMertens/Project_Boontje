<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap42.html" class="calibreAPrev">previous page</a>
        

        
          <a href="chap44.html" class="calibreANext"> next page</a>
        
      </div>
    

    
<div class="booksection">
<p class="chap">23</p>
<p class="noindent">Toen begonnen de glorierijke jaren van Thijs Glorieus, de onvergetelijke hereboer van de Walhoeve, de wijze verstandige man. Als gij de Walhoeve gekend hebt toen hij er kwam, weet gij dat het een grote oude hoeve was, zoals er veel staan in Brabant, een beetje vervallen, alles naar de oude stempel, nog gelijk bij onze voorouders eeuwen geleden. De daken glooiden als uit de grond op en de nok golft met de grond mee. Kijk nu eens! Van uren ver komen er boeren en heren naartoe. De oude stalling heeft Thijs eerst afgebroken en meer dan dubbel zo groot heropgebouwd. Er staan daar nu dertig koeien die elektrisch gemolken worden, zes paarden, ik weet niet hoeveel varkens. De lucht is er zo fris als buiten, ge wandelt er op stenen vloer, zo proper als het hier ooit in een huis is geweest. Dan brak Thijs de schuur af en bouwde ze driemaal zo groot herop in baksteen, ijzer en beton, onbrandbaar. In de reusachtige schelften kunt ge het vuur steken aan hooi en stro, het zal opbranden in het gebouw gelijk rijshout in een bakkersoven zonder het gebouw te deren. Langs de kant van het erf zonder mestput, loopt het dak buiten de muur naar omlaag, op een rij gemetselde pijlers. Onder die hangar staan de moderne landbouwmachienen elk tussen hun twee pilaren, moderne vierdubbele ploegen, machienen om te zaaien, te eggen, te pikken, te binden, te dorsen.</p>
<p class="indent">Waar zijn nu de lachers om de verwaande zot, die in zijn jonge tijd nooit veel meer geweest is dan koewachter en nu denkt, de boeren hun stiel te kunnen leren, omdat hij te Brussel rijk geworden is met vuile flessen. Ze kwamen ’s zondags tot daar gewandeld, oude pachters, nog met een stenen pijpke, een paraplubroek en een zijden klak. Ze stonden met gebogen ruggen en kromme benen te spreken en wat te grinniken. Dat is zeker de kapel, zeiden ze en wezen met hun pijpesteel naar de nieuwe schuur. Ja, en dat was de dansvloer; ze wezen naar het glad gekasseide erf. En dat de nieuwe school; ze wezen naar de stalling. En ze wezen naar de oude woning, die nog dezelfde gebleven was en schamel tussen de reusachtige zijvleugels hurkte! De mensen woonden nog niet veel beter dan zij zelf, chêchê! De koeien hebben elektriek licht, om ’s avonds de gazet te lezen, maar hun meesters zitten nog aan de oude haard bij de blok met solferstekken. De centen zijn op. Nu maar aan ’t werk om de intrest op te brengen. Komt, grinnikten ze, we zullen maar uit hun weg gaan, seffens beginnen ze en dan zijn we allemaal dood. Met die machienen! Ze stapten stijf gewerkt en eigenzinnig verder naar hun kaarttafels in de herbergen.</p>
<p class="indent">Maar Thijs brak de oude woning af en bouwde ze groter op met twee verdiepingen, grote kamers beneden, en boven nette slaapkamers, ook voor meid en knecht. De grimmigste spotters zeiden dat het geen hoeve meer was, maar een klooster, een abdij. Ze werden echter al stiller; zoveel rijkdom en macht! Ze zagen Rosa en Thijs gearmd over het erf komen aanstappen en weken verslagen uit: zij pront en helemaal geen boerin, hij een ferme meneer. Zij riep hun op afstand al wat toe, Thijs kwam met hen praten. Thijs nam hen mee in de stallen, in de schuur, in huis. De onwilligsten zwegen en volgden wat op afstand, fezelend onder elkaar, maar als zij eindelijk in de enorme keuken te zamen zaten en Rosa bier schonk zoveel ze drinken wilden, werden ze malser vanbinnen. Ze begonnen te bluffen met hun ouderdom en waar was de tijd dat een klein manneke van Do Glorieus de zieke boerin van de Walhoeve in een wijmen zetel op wielen naar de kerk reed. Toen was deze al getrouwd, gene moest bij het leger, een ander had al vier kinderen. Herinnering vermalste hen nog. Ja, zij zijn arme boerkes gebleven en zie die meneer hier eens zitten.</p>
<p class="indent">Thijs zegt: we zijn allemaal boeren ondereen, we moeten elkaar wat helpen. Zij zwijgen en denken ieder aan het zijne, de pacht die deze te zwaar weegt, de ziekte in de stal die de andere eronderdoor helpt, het stuk grond dat een derde zou willen kopen. Een vierde zou wat moeten bouwen, een vijfde droomt van een paard, een zesde gemist zijn zoon die in het leger is, een zevende tobt over zijn recht op een uitweg over het veld van zijn gebuur. Ze komen in de week terug, ieder afzonderlijk en in de donker om niet gezien te worden. Ze babbelen lang over weer en wind en eindelijk, als iedereen slapen gegaan is en zij met Thijs alleen zijn, brengen zij omzichtig hun geval voor de dag. Het oog van Thijs staat ernstig. Hij is gelukkig omdat men hem iets vraagt. Hij zegt: ik zal eens komen zien. Of ze moeten de koe maar naar de hoeve brengen, de veearts moet toch komen, dan gaat het in een moeite door en het kost hun niets. Of hij zal een knecht met de ploegmachine zenden, hij heeft toch machienen en volk genoeg om heel het dorp om te ploegen en te bezaaien. Het geld voor het paard kan dan gespaard worden, de zoon in het leger wordt niet meer gemist. Of hij zal met de gebuur over de uitweg gaan spreken en hem weigert die gebuur dan niets. Of hij leent hun geld en spreekt over geen intrest.</p>
<p class="indent">Ze stellen zich daar allemaal niets van voor: ze zullen wel gauw genoeg weten waarvoor hij dat doet, niemand doet iets gratis, dat bestaat niet. Hij heeft de schoonste hoeve van het land, waarschijnlijk wil hij burgemeester worden. Of senator. Misschien doet een van zijn zonen in assuranties, die zal wel een van deze dagen in de vloer staan. Ofwel wil hij dat ze veel naar de kerk gaan. Of niet meer gaan. Misschien wil hij mettertijd hun land kopen, zodat iedereen van hem moet pachten. Om het even, hij wil goed met hen staan, zij zullen er goed van profiteren. Komt hij daarna zelf wat vragen, dan kunnen zij nog altijd zien wat zij zullen doen.</p>
<p class="indent">Het duurt niet lang of ze durven ook al in volle dag komen. Ze verbergen hun noden voor elkander niet meer. Het is geen schande door Thijs geholpen te worden, hij is er voor allen. Zijn machienen moeten niet ongebruikt onder de hangar staan, hij laat ze werken op ieders akker, hij ploegt, zaait, egt, plet, maait, dorst voor allen. Meststof, zaad, plantgoed koopt hij voor allen en hij verkoopt het hun zonder winst. Hij verdeelt het werk over heel het dorp. De zware arbeid van elk voor zich, het eenzelvig ploeteren en zwoegen, wordt vervangen door fijnere zorg: de akkers brengen meer en beter op, de woningen gaan er netter uitzien in witsel en verf. Het dorp krijgt een vriendelijker gelaat, de dahlia’s schieten fel van kleur boven de hagen uit en ’s zondags wandelt Thijs met Rosa over de steenwegen en zandstraten. Zijn oog staart rond en ziet dat alles goed gaat. Aan de deuren wacht men hem af. Hij moet eens binnenkomen en kijken naar dit en dat. Rosa praat met de vrouw, elke zin begint met Thijs en eindigt met Thijs, Thijs die om alle bekommerd is. Zij gaan verder en hij ziet wat nog verbeterd moet worden en vergeet het niet.</p>
<p class="indent">Dit is nu wat hij van jongsaf vaag maar onweerstaanbaar verlangd heeft: een betere wereld, waarin hij zich uitdeelt aan allen, een wijs en machtig man die orde schept, vrede, geluk. Maar hij kan het geen naam geven, hij heeft geen systeem, hij is de mens van goede wil, een zuiver instinct.</p>
<p class="indent">Als de kapitein komt kan hij niet eens antwoorden op een eenvoudige vraag: hoe hij het nu allemaal opvat. Zijn systeem enfin. Systeem, Thijs heeft er geen.</p>
<p class="indent">Urenlang sleurt de oude militair zijn stijf been door de hoeve en het dorp. Hij heeft van de wondere hereboer gehoord, die zijn streek omtovert. Dat prikkelt zijn geest, dat gaat hem, j’aime ça, mon ami. Alles draait Thijs voor de ogen als hij er de Beschaving bij sleurt, die nog maar in het allereerste beginstadium is en niet bestaat in te weten of het nu Thor, Allah of Sinte-Pieter is die regent en dondert. Beschaving is wetenschap en techniek. ‘Vindt ge dat niet banaal, terre à terre?’ vraagt hij en schaterlacht. Thijs haalt verdraagzaam de schouders op en glimlacht. De kapitein steekt de hand uit naar de velden en zegt dat dit Rusland is, Azië, prehistorie. Arm Vlaanderen, zegt hij. Hij durft al Vlaanderen zeggen, vroeger zei hij Noord-België. Volgens hem is Thijs Vlaanderen aan ’t beschaven en eer Thijs op iets zo geks een antwoord heeft gevonden, staat hij met de handen in de zij voor de landbouwmachienen, maakt een dubbele kin en verklaart zonder aarzeling dat dit de eerste werkelijke vooruitgang is, sinds de prehistorische landbouwer ploegde met twee stokken. Hij keert zich om, wijst door de poort naar een steenoven: zo bakte vader Adam ook stenen.</p>
<p class="indent">In huis, doodmoe, vraagt hij Rosa de toelating om zijn voeten op een stoel te mogen leggen, steekt een lange sigaar op en nu, mon ami, hij heeft uw prachtig werk nu gezien, prachtig werk, waarlijk prachtig, nu moet hij nog één ding weten: het systeem. Daar is hij weer met zijn filosofie, waartegen Thijs altijd zo hopeloos onmachtig stond. Thijs laat hem praten. Rosa zegt dat Thijs een braaf man is, mijn kapitein, een mens zoals iedereen zou moeten zijn, dat is alles. Want Thijs wordt hier zo gaarne gezien, mijn kapitein, ge kunt het niet geloven, ze lopen door een vuur voor Thijs. Maar hij verdient het ook, mijn kapitein. Wat Thijs voor de mensen hier doet, dat weet niemand, dat weet ik zelfs nog niet allemaal.</p>
<p class="indent">De kapitein glimlacht vriendelijk terwijl haar lofzang altijd hoger stijgt. Herinneringen kunnen hem niet meer neerslachtig maken, wel ernstig. Hij zegt stil dat een man die zulke vrouw heeft... hij buigt even het hoofd. Er valt een poos. Maar nu, mon ami, enfin dan geen systeem, maar er moet dan toch een systeem zijn dat hem zekere gedachten en plannen heeft ingegeven. Hij noemt communisme, socialisme, andere ismen, waarvan Thijs nauwelijks gehoord heeft, maar Thijs haalt altijd de schouders op en ontwijkt discussies met hem, de nutteloze. ‘Een beetje goede wil,’ zegt Thijs.</p>
<p class="indent">Mon ami denkt zwaar na, maakt zijn dubbele kin en kijkt streng. Zijn sigaar brandt te snel met een lange vuurstomp. Als hij het gevonden heeft schraapt hij zich de keel, legt het hoofd wat achterover en geeft zich over aan de oude wellust, zijn nutteloos getheoriseer. Mon ami, hij ziet in u ons volk. Hij hervat zich en vult dapper aan: ‘ja! ik zie in u ons Vlaamse volk. In de wereld van de gedachten spreekt het nog niet mee, het begint nog maar te denken, mon ami. De strijd van de wereld om nieuwe levensvormen heeft het ook nog niet beroerd. Maar het heeft verbazende levenskracht, een sterke gezonde natuur. Die zoeken hun weg. Gij zoekt, mon ami. Is dat ginder uw oudershuis niet? Uit zo’n huis komen wij alle twee. Ik heb gedacht, gij hebt gewerkt. La cigale et la fourmi, hoe zeggen we dat in ’t Vlaams weer? De krekel en de mier, ik ben de krekel en gij de mier. Haha, zie eens hoe triestig hij mij weer zit te bezien, madame, dat deed hij destijds ook. Hij had niet graag dat ik filosofeerde en ’t was daarom juist dat ik hem riep. En dan keek hij mij aan, madame met een gezicht: arme kapitein, ge zijt ziek en ik kan u niet helpen. Een brave jongen, madame, een gouden hart, ik ken hem. Ja, ik zie in hem, madame, een heel volk. Ge moet weten, ik heb grootmoeders tijd gekend en ik heb altijd gedacht dat hier alles bleef gelijk toen. Nu zie ik dat zelfs hier alles verandert. Het leven herschept zich uit eigen instinct; het Vlaamse volk is in wording, het zoekt, hij zoekt. Ah, madame, schoon! Voor een oude peperbijter gelijk ik met een stijve poot, schoon madame, schoon! Is er nog wat in de fles, het deugt wel niet voor mijn pootje, maar ik wil met Thijs eens drinken op het Vlaamse volk. Santé.’</p>
<p class="indent">Gedachten dwarrelen door het hoofd van Thijs, als hij weg is. Hij heeft niet veel begrepen, maar men moet systeem hebben en streven naar nieuwe levensvormen. Zijn filosofie mag de kapitein houden, maar het systeem de nieuwe levensvormen; en als ’s anderendaags een boer komt vragen een machine een dag later te sturen, omdat hij nog niet klaar is, geeft Thijs hem de raad meer met systeem te werken. ‘Ik ben nu alles aan ’t nazien en opschrijven,’ zegt Thijs, ‘om nog meer met systeem te werken. Als we nog meer met systeem kunnen werken zullen we ’t allemaal nog gemakkelijker hebben en we zullen meer verdienen. Ge ziet,’ zegt Thijs, ‘dat we alles aan ’t veranderen zijn. Het is niet meer gelijk in grootmoeders tijd. De nieuwe levensvorm, verstade mij. Dat is iets,’ zegt Thijs, ‘dat vanzelf moet groeien, ge kunt het niet forceren, het schept zijn eigen. We zullen er komen,’ zegt Thijs, ‘we zijn allemaal van goede wil, ik heb er moed op.’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap42.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap44.html" class="calibreANext"> next page</a>
    
  </div>

</div>

</body>
</html>
