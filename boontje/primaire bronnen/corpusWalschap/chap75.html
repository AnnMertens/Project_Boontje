<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap74.html" class="calibreAPrev">previous page</a>
        

        
          <a href="chap76.html" class="calibreANext"> next page</a>
        
      </div>
    

    
<div class="booksection">
<p class="chap">30</p>
<p class="noindent">Jan Houtekiet geloofde werkelijk dat hij haar genezen kon, vooral omdat zij slechts klaagde over maagpijn, maagpijn zelfs ’s nachts zodat zij er wakker van werd en niet meer kon slapen. Maagpijn nu kon Jan Houtekiet genezen. Hij kookte er zekere planten voor, die het lichaam zuiverden, andere planten die eetlust gaven en nog andere planten die het bloed vernieuwden. Drie thees, om de beurt te nemen. Want hij ging kort spel maken met die ziekte. Liever dan het een na het ander gaf hij de drie middelen tegelijk. Baert geloofde in hem. Baert geloofde in geen enkele dokter, maar des te vaster in de oude volksgeneesmiddelen, en Jan Houtekiet kende zijns inziens de natuur veel beter dan de beste dokter. Wat kent een ventje dat twintig jaar lang op de banken gezeten heeft eigenlijk van de natuur? Niets, begot. En het is toch de natuur die de mens genezen moet. Eten houdt de mens gezond. Wat is ziek zijn? Ziek zijn is niet meer kunnen eten. Als Jan Houtekiet zegt dat hij Iphigénie weer aan het eten wil krijgen, dan slaat hij de nagel vlak op de kop. Daar alleen komt het op aan. Eten begot. Dat ziet immers een kind. Ze kan niet meer eten zoals vroeger en ze geeft dan nog soms alles over. Zodus, eetlust krijgen is nu de zaak. Laat Jan Houtekiet maar doen, hij heeft het goed voor. En wat zegt Jan nog? Niet binnen zitten. Natuurlijk? De lucht geeft eetlust. En dan, zegt Jan nog, zich elke avond het lichaam flink inwrijven met zout water. Spreekt dat niet vanzelf? Zout is kracht. Er zijn domme mensen die denken dat wij alleen met de mond eten. Heel ons lichaam eet. We eten met elke porie. Zich inwrijven met zout water dat is zout eten, dat is kracht eten. Ik heb liever éne Jan Houtekiet dan tien doktoors van de universiteit voor mijn vrouw.</p>
<p class="indent">Zo decreteert Baert tot zijn plukkers, tot zijn kopers op de markt, die hem stads beleefd vragen hoe het thuis gaat, tot heel Deps. Durft iemand zeggen dat hij toch wel rijk genoeg is om een beroemde professor te laten komen, dan antwoordt hij dat hij er inderdaad rijk genoeg, maar dat hij er ook wat te slim voor is. Omdat men geld heeft moet men het nog niet in ’t water gooien, niet waar? Haha, dat is de kwestie. Zo decreteert hij ’s avonds als Jan Houtekiet en zeer dikwijls pastoor Apostelis daar wat komen buurten. Dan zitten daar de drie groten mannen van Deps, zoals ze in de omtrek genoemd werden: Jan Houtekiet zwijgt, maar Apostel, die Baerts boerse afkeer van alle geleerdheid, om het even dewelke, deelt, Apostel beaamt alles met kracht: ‘Zwijg mij van doktoors, die weten zuiver niks. Nooit of nooit zal er een aan mijn lijf komen. Als ons Heer alleen mij niet dood kan krijgen, mij ook goed, dan blijf ik maar leven. Sterven presseert niet, geen doktoors.’ Soms is daar ook een vierde man, een mijnheer, de rentmeester. De dood heeft in zijn whistclubje gewoed, twee leden zijn weggemaaid, rentmeester verdeelt zijn avonden tussen Apostel, Baert en het Hôtel de la Poste, juister gezegd Vedertje, want de rest interesseert hem daar niet meer. Hij heeft hier niet veel te vertellen. Hij zetelt hier zowat als de intellectueel en is nooit uitgestudeerd op deze drie originele typen. Wat hij vooral doet en mag doen, want zijn wijsheid gelooft toch niemand, is nu en dan onbedaarlijk kirrend lachen bij de enorme zetten van vooral Baert en Apostel, en dan zegt de pastoor: ja, rentmeester, dat staat zo niet in uw boeken, maar zo is het. Nu leest de rentmeester evenmin boeken als de pastoor, maar hij krijgt een Franse krant, hij werkt niet met zijn handen en is gekleed als een mijnheer, dat is voor Apostel al genoeg om een geleerde te zijn. ‘Zwijg,’ zegt Apostel hem soms, ‘gij als jonggezel kent het leven niet.’ Volgens hem kennen jonggezellen niets van het leven, getrouwde mensen kunnen er zowat over meespreken, maar pastoors weten er alles van, goei pastoors wel te verstaan. Zijn er dan ook slechte, meneer pastoor? Slechte precies niet, maar de ene pastoor is toch bijlange de andere niet.</p>
<p class="indent">‘Trouw,’ zegt Baert, ‘kom hier op Deps wonen en laat die bleke schijter van het kasteel schieten.’ De drie grote mannen van Deps nemen de rentmeester onder handen. Hij kirt, hij giechelt, hij maakt vele vreesachtige gebaartjes, hij brengt allerlei maars en nochtans in en dat hij natuurlijk wel zou willen. Zij pakken dat labbekakje ruw aan, verwerpen kordaat een na een al zijn objecties, slaan zich schaterlachend op de dijen om de mens op jaren, die rijk is en zich niet het vrouwtje durft nemen waarin hij zin heeft. Vooruit, zeggen zij, maak nu eens een beetje komaf. Morgen om acht uur gaat ge ze vragen. ‘Geloof een mens van ondervinding,’ zegt Apostel ernstig, ‘trouwen is een goed ding, hier, neem een snuifke en schep wat meer moed.’ In het nauw gebracht door die ruwe venten, wendt de rentmeester zich in het Frans tot de stille bleke vrouw, die slechts nu en dan diep over haar handwerkje buigt, opdat men niet zien zou hoe haar glad en haast doorschijnend gelaat vertrekt van pijn. Hij vraagt haar wat zij erover denkt. Zij antwoordt dat men volgens haar moet durven leven. En rentmeester zegt dat deze mannen hier er nogal met de rauwe borstel doorgaan, maar als het ook de mening is van mevrouw, zal hij er toch toe moeten besluiten. Ja, hij zal het dan toch maar moeten doen, hihi.</p>
<p class="indent">Als zij niet het hoofd buigt of zich kwansuis afwendt om haar grijns van pijn te verbergen, glimlacht de stille, statige Iphigénie. Onverstoorbaar neemt zij de drankjes van Houtekiet in en volgt gelaten in de spiegel hoe zij desondanks vermagert. Maar tot Jan Houtekiet zegt zij dat de pijn vermindert en dat zij reeds beter slaapt. Als nu ook nog de eetlust wil terugkomen.</p>
<p class="indent">Pijn die vermindert zegt hem niet veel. Hij weet zelf niet wat pijn is, hij heeft nooit, verzekert hij haar, verbaasd omdat ze ’t maar half gelooft, nooit hoofdpijn, maagpijn, buikpijn gehad. Nooit of nooit. Hij heeft wel meer dan eens met een hamer op zijn duim geslagen en zich de vinger bijna afgekapt. Dat is mannenpijn. De pijn echter waarvan Iphigénie spreekt, in zijn binnenste denkt Jan Houtekiet dat zij weer een van die onbegrijpelijke vrouwenwoorden is waarover men niet met haar redeneren kan, en dat zij er in alle geval meer van maken dan het is. Maar wat hem alles zegt, is haar te zien vermageren. Dat bedriegt niet. En met zijn drie onfeilbare thees zijn al zijn middelen op eenmaal uitgeput, hij weet dat voor haar geen redding meer is en voor het eerst van zijn leven voelt hij zich totaal machteloos. Hij weet dat sterven de wet van alle leven is, hij heeft honden betreurd en mensen neergeslagen, iets zo duurbaars is hem nog niet ontrukt als deze vrouw, die hem langzaam wordt ontfutseld. En of hij heel Deps ondersteboven zet, of planten voor thee gaat halen op de hoogste berg van de wereld, machteloos is hij, Iphigénie verlaat hem.</p>
<p class="indent">Dagelijks is hij bij haar. Hij blijft lang. Al haar vreugde is zijn bezoek. Hij is altijd een vindingrijk en handig maker geweest, maar sinds zijn terugkomst kan hij niets meer in handen nemen of het wordt iets anders. Zijn blik kan op niets vallen of hij ziet wat ervan gemaakt kan worden. Hij raapt een knoestig eindje tak op, haalt zijn mes uit zijn zak en snippert er iets uit, een pijpekop, een wandelstokknop, een hondekop, een eendekop, een beertje met een speldekussentje op de rug. Vier strootjes en hij vlecht iets dat men niet stuk kan trekken. Hij staat vijf minuten bij Otter of Boske, wijst hun hoe ze het anders en beter kunnen doen, raapt iets op dat zij weggegooid hebben en zegt dat er dit of dat in zit. Hij trekt een paar haartjes uit een lange ponystaart en vlecht er een horlogeketting van. Thuis werkt zijn zwijgende sterke bende onder toezicht van Lien, die hem voorrekent hoeveel zij al gespaard heeft en wat zij nog hoopt te bereiken, maar dat zegt hem niets. Geld ophopen, waarom? Hij werkt op eigen hand, maakt kasten en stoelen die men nog nooit gezien heeft, een kneedtrog en hij begint op zekere dag te metsen. Dat wordt een enorme broodoven en daar kan men dan, waar haalt hij het, ook een warm bad in nemen. Wie doet dat nu, zegt Lien, wie kleedt zich in een oven uit om een warm bad te nemen? Iedereen lacht wel, maar die Jan is toch een echte artiest, daar gaat niets van af. Reusachtige kachels bijvoorbeeld metst hij ook en die bezet hij schoon met gekleurde steentjes. Het zijn echte kunstwerken waar heel Deps naar komt kijken. Links en rechts van die kachel staat een eigenaardige gebeeldhouwde bank, ja gebeeldhouwde bank. En als gij nu flerecijn hebt of het verschot in de rug, zet u dan eens een uurtje met de rug tegen die kachel. Honderd frank als gij uw pijn dan niet kwijt zijt. Het beste bewijs is dat Apostel er zich onmiddellijk ook een liet metsen. Nu dacht iedereen dat Jan het zelf zou doen om Leis zijn geheim niet te verraden, maar aan zoiets kleins dacht hij niet eens: hij leerde Leis alles en bleef erbij tot de kachel klaar was.</p>
<p class="indent">Als hij dus bij Iphigénie komt vernemen hoe het vandaag gaat, zit hij zonder opkijken aan iets te snipperen of te vlechten. Baert is hem dankbaar voor zijn doktersbezoeken en voor Iphigénie is zijn aanwezigheid een voortzetting van haar droom. De passie stierf in ’t gezicht van de dood, de droom van Fréjus wordt wezenlijk als zij rustig met hem de dagelijkse dingen bespreekt en de aard en het doen van hun beider vier jongens. Haar pijn en ziekte maken haar de ongedurigheid van Baert onuitstaanbaar, de ontzaglijke rust van de geliefde man is een verademing. Goed is het bij hem. Daar zit hij kalm en machtig en zij kent de vulkanen in hem en moet altijd maar gelukkig glimlachen. Glimlachen omdat hij zo trouwhartig zijn best doet niet te lang te zwijgen en als hij zich bewust wordt weer een hele tijd niets gezegd te hebben, vraagt of het daar niet wat te veel tocht, verklaart dat het morgen weer goed weer zal zijn, of iets anders onbeduidends. Glimlachen om zijn zwijgen en zijn spreken, zijn gaan en zijn staan, zijn ernstig kijken. Het is alles zo eenvoudig, zo echt. Ja, het doet haar glimlachen dat zij hem liefheeft, omdat het zo komisch is: zij de hautaine van vroeger en hij de oermens. Soms denkt zij: moet ik nu werkelijk sterven? Hoe ben ik dan zo gelukkig als hij bij mij is en ik maar heel even geen pijn heb. Als hij heengaat met steeds zijn eendere groet: ‘tot morgen dan,’ weet zij iets te vinden, waarvoor hij ’s avonds nog terugkomen moet als Baert er is. De jongens zorgen voor het gereedmaken van de ladingen, Baert heeft zijn avond vrij en praat graag met de Houtekiet, die hem geduldig aanhoort. En de avond valt Iphigénie niet lang, het razen van Baert vermoeit haar niet als Jan daar alleen maar zit.</p>
<p class="indent">Na enkele maanden nemen de pijnen zodanig toe dat zij niet meer veinzen kan. Hij beziet haar droef en verwonderd, want nog altijd kan hij zich niet goed voorstellen dat er een inwendige pijn kan zijn die zo martelt, en hij raadt haar eens aan wat te bidden. Wat te bidden? Waarom Jan? Dat weet hij zelf niet. Het onuitstaanbaar besef van zijn onmacht deed hem op zijn beurt het tovermiddeltje aanbevelen en in zijn verbeelding is het bidden der vrouwen misschien een tegengif voor de pijn der vrouwen, twee geestelijke dingen waar hij niet bij kan. Aan alles voelt zij dat ook hij niet meer aan haar genezing gelooft en er ontstaat een innigheid alsof zij tezamen haar weg naar de dood gaan, hand in hand. Alle menselijk opzicht valt weg, de mensen mogen erover praten, zij blijven tezamen. Maar de mensen praatten er niet over. Tegenwoordig zouden zij dat op Deps doen zoals overal elders, toen waren zij zo nog niet. Er verspreidde zich integendeel een vreemde vertedering over die liefde. Allen wisten wat die twee voor elkander geweest waren en dat Jan Houtekiet haar niet verloochende in de nood, dat Baert volhield in hem niets dan een genezer te willen zien, wekte een eigenaardig en genegen ontzag. Iedereen vroeg Jan Houtekiet, als hij naar huis ging, hoe het vandaag met de zieke was en er was geen vrouw, hoe preuts ook geworden, die niet murw erkende dat hij een man was met een goede inborst, er was geen man die nog het hart had te spotten met Baert.</p>
<p class="indent">Als zij voorgoed te bed ligt rijdt Baert nog elke nacht naar Brussel, maar pastoor Apostel kan haar niet komen bezoeken of daar zit Jan Houtekiet, haar ziekendiener. Het verveelt hem dat Jan hem niet alleen laat met de zieke, maar Iphigénie doet alsof het zo hoort en hij kent Jan veel te goed om het hem te durven vragen. En als hij heengegaan is, glimlacht de vrome Iphigénie om hem en zegt tot Jan dat zij volledig vertrouwen heeft in God. De pastoor is een goeie, brave vent, maar de goedheid Gods voor de mensen die toch zo weinig geluk vinden op deze wereld, is volgens haar toch nog veel groter dan Apostel denkt. Hoe dichter zij elke dag bij hem komt, Jan, hoe geruster zij wordt en hoe zekerder dat hij ons begrijpt. Zij spreekt Jan over haar aanwezigheid wanneer zij er niet meer zal zijn. Want of hij het gelooft of niet, de mens sterft niet helemaal. Er blijft iets van voortleven en gij zijt twee en half jaar weg geweest, maar al zoudt gij na haar dood weer de baan op gaan en blijven gaan de wereld rond, zij zal toch overal bij u zijn en u volgen. Zij zal u niet kunnen toespreken, u niet in haar armen kunnen nemen. Zij zal niet eens aan uw oor uw naam kunnen noemen, zij zal niet eens een kus kunnen zijn op uw lippen, maar geen ogenblik van de dag of de nacht zal zij van u wijken. Nu denkt dan hoe droevig het voor haar zou zijn, dat gij dit niet zoudt geloven. Zij zou bij u zijn terwijl gij hardnekkig zoudt volhouden dat zij in de grond steekt en er tot stof vergaat, amen en uit. Daarom, ook al begrijpt gij het niet, geloof toch maar dat zij er zijn zal. Denk al eens aan haar, doe eens al uw best om te denken dat zij bij u is, want ze is bij u.</p>
<p class="indent">Jan Houtekiet, niet gewend aan zulke pijnlijke diepzinnige tederheden, antwoordt met ruwe smart dat het geen manier van haar is hem dat allemaal te zeggen, want zij weet toch zo goed als hij dat zelfs een hond treurt om zijn meester, waarom zou hij dan niet aan haar denken. En hij buigt zich over het bed, zij klemt de armen om zijn hals, hij tilt haar op, een arm onder haar hals en de andere vrijhoudend om achter haar hoofd de kussens te herschikken. En als haar hoofd aan het zijne ligt, ziek, doodmoe, kust zij hem vol liefde.</p>
<p class="indent">Reeds zijn haar slapen uitgehold, haar ogen ingevallen, haar neus gescherpt en in het doorzichtig vel van haar aangezicht tekenen zich de vormen van het doodshoofd af, maar nog spreekt zij met een tragische glimlach over haar liefde. Het leven, zegt zij, is niet veel bijzonders, maar iemand werkelijk liefhebben met heel de ziel, Jan, hem zo liefhebben dat wanneer hij weggegaan is en hij heeft zijn nagels geknipt, men op de grond een snippertje nagel zoekt om het te kussen, dan is het leven heerlijk. ‘Hebt gij dat gedaan?’ vraagt Jan Houtekiet verstomd. Zij sluit zalig de ogen en fluistert met een zucht van genot: ‘Ja.’</p>
<p class="indent">Zij kan over haar liefde niet meer zwijgen. Hij die nooit in zijn leven gezegd heeft: Ik bemin u, hij die over de liefde geen twee woorden zou kunnen aan mekaar brengen, hij heeft het gevoel dat hij slechts een beslijkte, zwetende stier geweest is, toegelaten tot een engel des hemels en hij durft haar niet eens meer aankijken. Maar zij wenkt hem naderbij te komen, neemt zijn hand en al weet zij dat het einde snel nadert, zij zegt hem: als ik genees, ga ik met u te voet naar Fréjus en elke avond spant gij onze tent.</p>
<p class="indent">Van langsom behoeft zij meer verzorging, het einde nadert, voedsel en drank worden door de maag uitgeworpen. De zekerheid, de rust wijken echter niet; tot Apostel, die haar een laatste biecht wil afnemen, zegt zij dat dit al in orde is. Hij zet zijn hoofd bedenkelijk scheef tussen zijn twee handen ter schouderhoogte: ‘Het is zoals ge wilt, kindlief.’ Zodra hij de deur uit is doet ze Jan teken dichterbij te komen en fluistert dat ze geen ander kwaad gedaan heeft dan hem lief te hebben en daar kan ze maar geen berouw over hebben. God is goed, zij is niet bang voor God.</p>
<p class="indent">Eindelijk blijft Baert thuis, maar de jongens zwieren op hun hooggeladen karren toch nog naar de stad, handel voor alles. Moeder, die altijd zo gewaakt heeft over zijn zaak, wacht met sterven tot zij terug zijn. Zij staan als vier beelden roerloos te schreien aan de sponde. Op een teken van moeder naderen zij een voor een, laten zich omhelzen en iets in het oor fluisteren en gaan weer op hun zelfde plaats aan de sponde staan schreien, zonder zelfs hun tranen te wissen: die laten zij traag lopen. Zo zijn de vier zonen van Jan Houtekiet en Iphigénie, geve God dat wij allemaal ook hun merkwaardig leven mogen te boek stellen, tezamen met dat der kinderen van Houtekiet en Lien, van Houtekiet en Liza. Daarna is het de beurt aan Baert. Hij begint onmiddellijk vervaarlijk te brullen, valt voor het bed op de knieën, wipt recht, werpt zich op de stervende en huilt dat hij haar niet wil verliezen. Juist komt Apostel binnen, hij neemt Baert bij de arm, maant hem aan tot stilte, zegt hem liever wat te bidden, dat is veel beter en neemt de zorg voor de stervende over. Maar het kleine glaasje cognac dat Houtekiet haar nog geschonken heeft komt terug in gulpen koffiezwarte vloeistof en zoals Apostel Baert, neemt Houtekiet Apostel weg, want geen pastoor weet zo goed als hij hoe deze stervende zulke stervensellende te verlichten, hoe haar steunen met de arm onder de hare en hoe haar voorhoofd tegen zijn schouder laten rusten tot de benauwdheid over is. Doch zij gaat niet over. Hij voelt het lichaam zwaarder en slapper doorwegen, de hals doorbuigen. Hij vraagt aan haar oor of het over gaat. Niets beweegt. Een oneindige vrede daalt in het gemoed van Jan Houtekiet omdat zij in zijn armen gestorven is. Hij laat haar zacht in het kussen zinken, reinigt haar lippen, wist haar doodszweet af, legt haar beide handen over de borst, kijkt de vier jongens aan, laat Baert weer brullend het lijk overvallen en verlaat de kamer, verlaat het huis. Het volk dat Apostel heeft zien lopen staat buiten. Hij knikt allen toe tot teken dat het gedaan is, dat dit wonderbare in zijn leven gedaan is.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap74.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap76.html" class="calibreANext"> next page</a>
    
  </div>

</div>

</body>
</html>
