<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap70.html" class="calibreAPrev">previous page</a>
        

        
          <a href="chap72.html" class="calibreANext"> next page</a>
        
      </div>
    

    
<div class="booksection">
<p class="chap">26</p>
<p class="noindent">Altijd vreemder voelde zich Jan Houtekiet, van langsom langer zat hij bij zijn beer. Zijn huis werd verdeeld. De kleinen en de meisjes sloten aan bij Lien, die verlangde naar huwelijk en doopsel. De grote jongens, zes, stonden zwijgend naast hem, de bewonderde, de beminde. Zelfs dat Lien haar koude voeten bij de zijne stak en nestelde tot hij en zij goed lagen, was hem dat niet meer. Eens in ’t nest begon ze te zeuren, soms te schreien. Iedereen was getrouwd, zij alleen nog niet, wat een schande.</p>
<p class="indent">Toen Jan Houtekiet zijn woonwagen begon te maken, deed hij dat niet om te vluchten. Hij had evengoed kunnen blijven. Hij had kunnen veranderen wat niet naar zijn zin was. Indien de kerk hem uit de weg had gemoeten, zou hij ze in brand hebben gestoken en vernield tot in de grond. Daar zag hij allemaal niet tegen op. Hij ging slechts heen omdat hij het beu was en aan het einde van zijn wonderbaar geduld met vrouwen. Het begint met een hut, het eindigt niet met een kerk. Nauwelijks staat die er of zij jammeren dat hij daar mee naartoe moet, dat hij moet trouwen, dat zijn kinderen moeten gedoopt worden. Niet lang meer en zij zullen willen dat hij ook pastoor wordt.</p>
<p class="indent">Voor de toren heeft hij niets dan allerbeste hout gebruikt. Daar heeft hij voor de woonwagen nog meer dan overschot genoeg van. Achteraan sluit hij een derde van de wagenruimte met een fraai en stevig schutsel af voor de beer. Langs achter maakt hij een deur om het dier buiten te laten, langs binnen een waarlangs hij hem kan uitnodigen in zijn particulier vertrek.</p>
<p class="indent">Toen de wagen klaar was had hij nog altijd niet geantwoord op het gezaag van zijn kleinere jongens die wilden mee uitrijden, noch op het vragen van Lien, wat hij ging aanvangen. Dat hij haar verlaten ging had zij niet vermoed. Zij dacht dat hij uit liefhebberij nu en dan een toertje zou maken in de omtrek om wat te bluffen met zijn beer. Haar vrees was eigenlijk dat hij echte vertoningen zou geven en geld aannemen als een foorkramer, want in dat opzicht was hij niet trots. En een man als hij, molenaar, steenbakker, mocht dat niet meer doen.</p>
<p class="indent">Eerst toen hij een van zijn paarden voor de wagen gespannen had en nadenkend voor kasten ging staan, alsof hij zocht wat meenemen, werd zij ongerust en volgde hem als zijn schaduw. Wat gaat ge toch doen?</p>
<p class="indent">Eindelijk zei hij dat ze dan maar moest trouwen zoals ze gezegd had, hij reed wat uit. Niet willende geloven wat ze goed begreep, vroeg ze hoe zij trouwen kon als hij uitreed. Hij antwoordde dat ze hem daarvoor toch niet nodig had.</p>
<p class="indent">Denkt ge, stapele zot, dat ik met een ander ga trouwen? Had ge soms gedacht het met mij te doen? Hij lachte om een idee zo dwaas. Snikkend liep ze bij haar meisjes om hulp, gans hun krachtig nest verzamelde zich rond de alarmschreiende klokhen. Ze vroeg hem of hij haar alleen liet zitten. Twee, vier, zes, acht, tien, twaalf, veertien, zestien, telde hij, is dat alleen zitten? Hij lachte, de twee oudsten, bonken, lachten schamper mee, omdat hun moeder sprak van alleen zitten. En wij dan, vroegen ze, laat de vent gaan, hij is toch geen kind meer, waarom moet hij bij u blijven?</p>
<p class="indent">Op hun beurt, met de handen rustig in hun zakken, vroegen zij Houtekiet waarheen hij het had, maar dat wist hij zelf nog niet. Het stond hun geweldig aan dat hij hen de boel overliet, wat een bewijs was van vertrouwen vanwege een man als hij. Ze pleitten voor de kleinste broer, hun afgodje, opdat hij die tenminste zou meenemen. Het was ook Houtekiets lieveling. Hij bezag het kind lang, begon van heel ver te glimlachen en zei neen. Toen vroegen de twee hem, altijd even rustig, wanneer hij zo ongeveer dacht terug te zijn, maar dat wist hij ook nog niet. Daarop stelde hij een tegenvraag: zult ge het zonder mij gedaan krijgen? Voor alle antwoord lachten de twee. Lien schoot met nieuw gesnik door de veertien heen, hing aan zijn geweldige nek en Jan, Jan, Jan, dat zal hij haar toch niet aandoen. Een beetje verlegen voor zijn kinderen, laat Houtekiet haar wat betijen. Hij ziet over haar heen de twee oudsten hun schouders ophalen om te beduiden dat hij maar wat patiëntie moet hebben, ge weet hoe ze is. De grotere meisjes krijgen nu medelijden met Lien, maken haar armen los en raden haar hem maar te laten gaan en zich van hem ook niets aan te trekken als hij er zo maar vandoor gaat.</p>
<p class="indent">Dat willen de jongens niet gezegd hebben. Ja, roepen ze, ge moet ze nog gelijk geven ook, waarom mag de vent niet doen wat hij wil? Er ontstaat een korte woordenwisseling tussen de vijf oudsten. Houtekiet maakt er een eind aan door te zeggen: Allee, ik ben dan maar weg. Ja, antwoorden de jongens, dat ’t welga.</p>
<p class="indent">De drie meisjes blijven bij Lien om haar in bedwang te houden en Houtekiet niet het genoegen te gunnen hem te zien wegrijden. Lien in bedwang houden is geen kleinigheid. Nauwelijks is hij de deur uit of ze bedenkt dat hij eten noch kleren meegenomen heeft en wil schreiend alles bijeenhalen, maar dat verbieden haar de meisjes streng. Het moet er nog bijkomen dat zij hem iets meegeeft.</p>
<p class="indent">Dertien kinderen vergezellen de vader, acht klauteren bij hem op de woonwagen. Van de twee oudsten kijkt de ene het gareel na, of het goed zit, geeft de andere hem het leizeel aan en zegt bij wijze van afscheid dat hij schoon weer heeft om te vertrekken. Ja, zegt Houtekiet, maar van de nacht zal ’t vlagen. Ju.</p>
<p class="indent">De twee kleinsten op zijn knieën, de zes achter en naast hem juichen. Langs de Steengruisstraat komt volk buiten staan en aanlopen. Of het voor lang is. Maar dat weet hij niet. Hij rijdt wat trager vóór de kerk en nog wat trager vóór Baerts huis. Niemand laat er zich zien. Hij neemt van niemand afscheid, dat vindt hij aanstellerig.</p>
<p class="indent">Aan de Zandstraat heeft hij nog wat last met de kinderen die nog verder mee willen en nog eens op de beer willen zitten. Ze willen nog naast de woonwagen op lopen, maar dat verbiedt hij hun. Hij snijdt voor elk een dikke boterham smeert er al zijn boter op, daarmee zijn ze getroost.</p>
<p class="indent">Waar de Zandstraat dreef wordt, even voor het dorp, kijkt hij nog eens om. De acht staan er nog. Hij kijkt nog eens aandachtig naar de toren die hij van hier nog niet gezien heeft. Dan zegt hij: Ju.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap70.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap72.html" class="calibreANext"> next page</a>
    
  </div>

</div>

</body>
</html>
