<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap27.html" class="calibreAPrev">previous page</a>
        

        
          <a href="chap29.html" class="calibreANext"> next page</a>
        
      </div>
    

    
<div class="booksection">
<p class="chap">8</p>
<p class="noindent">De officieren weten hun ordonnansen te kiezen uit de grote, rustige buitenjongens, die zich op hun stuk weten te houden, stipt zijn en gedienstig. De kapitein die Thijs roept, is een reus met ferme snorren, maar dat is ook alles. De rest is mon ami, zo noemen ze hem. Hij moest altijd een ordonnans uit zijn streek hebben, maar niet uit zijn dorp, want daar is zijn broer nog boswachter van de graaf die zijn studies betaald heeft. Op het kasteel van die graaf heeft hij kennis gemaakt met een mooie rijke, een industrieelsdochter met een moeder van zo wat adel. Ze zag hem, hijgde en had hem lief. Gestalte, stem en uniform hadden haar zinnen hopeloos getroebleerd en toen hij haar ontweek, eraan denkend dat zijn broer in ’t jachtseizoen nog altijd de hazen van haar vader droeg, moest zij hem zeker hebben. Het gewone dramatisch familieverzet bespoedigde alles en eer ze ’t zelf goed wisten waren ze getrouwd. Op vier jaar tijds hadden zij vier prachtige kinderen. Ze waren er allebei om ter gekst mee en hij die nooit uithuizig gezelschapsleven gekend had, lag avonden languit op de vloer tussen de kleuters, rolde zich tot aan de stoel van zijn vrouw, kuste haar enkel, streelde haar been en fluisterde: zo wil ik tien kindjes. Zij echter miste haar leven van vroeger en opeens herbegon zij het. Hij was zo gewoon alles goed te vinden dat zij uiteengroeiden zonder dat hij het voelde. Toen hij het eindelijk voelde, hechtte hij zich nog meer aan de kinderen, speelde ermee, timmerde zelf hun schommelpaarden, stoeltjes, tafeltjes en sneed harlekijns. Toen het te laat was, liet hij zich al eens meetronen door zijn vrouw, maar hij verveelde zich daar en gaf het op. Toen het helemaal te laat was, maakten ze ruzie op ruzie tot ze eindelijk elkander verloren gaven. De ruzies hadden de kinderen van hem ontvreemd, want moeder heeft altijd gelijk. En van moeders familie kwamen de geschenken, bij moeders familie gingen ze op verlof. Hij kon met hen ’s zondags niet meer naar zijn broer gaan, die nog in het ouderlijk boswachtershuizeke woonde, maar aan de wijze waarop ze over het dorp zwegen, voelde hij wel hoe ze erover dachten. Hij sloot zich op in zijn studiekamer en verscheen aan tafel zwijgend en verstrooid. Daarin zagen de kinderen zijn arme boersheid, een logheid die hij niet kon afleren, zijn mindere kwaliteit.</p>
<p class="indent">Hij wierp zich op boeken met de verse drift van een geslacht, dat nooit gelezen had. Hij begon met romans en las al wat hij in handen kreeg, zo maar, zonder voorkeur of onderscheid, mooie en flauwe. Hij werd ze beu en zocht meer prikkeling: niets meer dan detectiveverhalen, maar werd ook die plotseling beu. Hij begon namelijk het honderdtwintigste, wierp het weg, het eerste boek in zijn leven dat hij van zich wierp en verveelde zich een hele avond. Toen zijn vrouw thuis kwam schreide hij, maakte zijn beklag en alles zou weer worden als vroeger. Maar ’s anderendaags begreep hij al dat hij haar niet volgen kon, verveelde zich nog een avond en schafte zich een ander soort boeken aan: <i class="calibre10">La femme dans l’art, La femme et l’amour, Le problème sexuel, Perversités antiques, Le nu.</i> Die verveelden hem nog sneller dan de detectiveverhalen. Op zekere avond begon hij te schrijven: <i class="calibre10">Mémoires d’un suicide.</i></p>
<p class="indent">Mes chers enfants, pourquoi ce livre? Le sais-je moi-même? Mais pourquoi me poser cette question? Lisez-le, et quand vous l’aurez lu, vous me direz si, oui ou non, j’ai bien fait en l’écrivant.</p>
<p class="indent">Je suis né, mes chers enfants... Hij wist waarlijk niet waarom hij schreef, maar het moest een autobiografie worden en zonder er veel over na te denken, leek het hem toch onmogelijk dat zijn leven anders kon eindigen dan door een zelfmoord. Maar toen hij beschreven had hoe gelukkig hij geweest was in het scheve huizeke op de rand van het bos, in den brede uitgeweid over zijn jeugdspelen, vuurke stoken, vogelnesten uithalen, wespennesten uitbranden, hoe men nachtegalen, merels, vinken, wielewalen kent aan hun slag, hoe men fluitjes, klakkebussen, doppezen maakt, hoe men het hout voor een goede boog een jaar in de beerput moet leggen, hoe zijn vader en broer gewaakt hadden bij het lijk van een toverheks, die dertien jakken vol luizen aan had en zij hadden die met een pennemes een voor een losgesneden, hoe hij nooit de zomermorgenden zou vergeten waarop uit de plek koren voor hun huis, de leeuwerik zingend opsteeg, toen hij moest beginnen aan zijn studiejaren, verging hem de lust tot schrijven. Hij liet alles liggen en kocht boeken over filosofie. Hij zocht en zocht tot Montaigne, Rousseau, Diderot, Voltaire hem bevredigden.</p>
<p class="indent">‘Venez, mon ami.’ Hij stelde Thijs aan vrouw en kinderen voor. Madame. Monsieur Paul die aan de universiteit studeert. Monsieur Maurice, die ook aan de universiteit studeert. Mademoiselle Irène, die aan het conservatorium studeert en Mademoiselle Corinne, die aan de academie studeert. De dame was zo mooi en trots dat Thijs dadelijk naar de grond keek. Allen stonden recht. Ze wisten dat pa dat eiste, maar niemand zei iets en ze waren boos. Ze lieten pa voor de zoveelste maal vertellen dat het een jongen uit zijn streek was. Daarop liet hij altijd een paar zinnen in plat Brabants volgen en dan lachte pa smakelijk, want Brabants spreken deed hem deugd. ‘Thijs, quel nom est-ce donc?’ vraagt Madame, om hem het woord af te snijden en het verlicht haar een beetje, van Maurice te horen dat het de wel uit te spreken naam Mathieu is. ‘On dira donc Mathieu,’ maar de kapitein verklaart hem Thijs te blijven noemen.</p>
<p class="indent">En in de keuken de meiden. Madame, zeiden zij, is een canaille, Monsieur est un bon type. Paul aussi, Maurice pas. Corinne is een zottin en Irène kan schoon zingen. ‘Kan ik nog iets doen?’ vroeg Thijs. Ze keken elkaar eens vlug aan, zetten de schoenen van heel de familie, die van haarzelf erbij, rond hem en Thijs begon te poetsen. Ze zeiden dat hij morgen ook het wasmachien kon draaien en verwachtten zich aan een vloek, maar hij antwoordde dat hij zou zorgen wat vroeger klaar te zijn met zijn werk, dan zou dat wel gaan. Een voor een begonnen zij Thijs te meten en te kennen, eerst de meiden. ’s Zondags mochten ze om de beurt uitgaan, en die beurt stonden ze niet af: ze kwamen natuurlijk niet goed overeen. Maar de Brusselse wist met mannen om te gaan. Ze had al een poosje gegeeuwd, zich gekamd en voor de spiegel gerekt van verveling, in de hoop dat Thijs vriendelijk zou worden, maar Thijs zat in kranten verdiept. Toen deed ze ’t maar kort en goed: ze zette zich op zijn schoot. Of hij noodzakelijk moest uitgaan? Zij wel, zie je. Of hij nu niet eens heel lief wilde zijn en thuisblijven, zij zou vroeg terug zijn. Op vijf minuten had Thijs toegestemd, een kus gekregen en snelde zij naar boven om zich te kleden, zelfs dat duurde niet lang, ‘à tantôt, chéri.’</p>
<p class="indent">Als alles stil is komt de kapitein uit zijn bureau, een rustig man met een gebogen pijp. ‘Wij zijn de huiswachters, mon ami.’</p>
<p class="indent">Zij gaan samen de hof in en staan met de handen in de broekzakken voor de graszoden, zo doen de Brabantse boeren. Zij spreken over de kwaliteit van de grond, de meststoffen waaraan hij behoefte heeft. Het hart van de kapitein gaat open. Hij voorspelt gewichtig regen en doet bekommerd voor het veld dat er al veel te veel gehad heeft. En dan moet Thijs bij hem op het bureau komen zitten. Hij krijgt een nieuwe pijp en door de damp heen spreken ze Brabants. Daar heeft hij zo’n deugd van, mon ami. Hij lacht om typische woorden die hij vergeten had en vertelt van Anneke de toveres. Twee mensen uit zijn streek, die hij heel goed kent en die niet liegen, daar doet hij een eed op, hebben bij haar gewaakt. ’s Nachts om twaalf uur hoorden zij op de zolder fanfaremuziek, de kist danste op en neer en de deur, die met een grendel gesloten was, waaide gedurig open. En toch gelooft Thijs aan geen toverij, toverij bestaat niet. De kapitein maakt kringetjes rook: ‘er bestaat niets, mon ami.’ Thijs schrikt op, dat was de klank van verdriet. Hij weet niet waarom hij dat denkt en begint luid te lachen, want zo iets heeft hij nog nooit gehoord, mijn kapitein. Bestaat er niets? Niets, zegt de kapitein. Hij staat recht, nijpt de ogen toe, gaapt, maar niet echt, rekt zich, een prachtige Hercules: ‘er bestaat niets, mon ami. Stop nog eentje en wees er gerust op.’ Thijs rookt, verstomd en verslagen. ‘Mijn kapitein,’ zegt Thijs, ‘ge hebt verdriet.’ Nu lacht de kapitein luidkeels. We gaan niet filosoferen. Heeft Thijs thuis ook uitgeblazen vogeleitjes aan een snoer? Hoe is het ei van een wielewaal? En het ei van een kwakkel? En van een specht? ‘Ik heb als kleine jongen eens een ekster gehad, mon ami...’</p>
<p class="indent">Laat komen de huisgenoten binnen. Zodra de eerste belt zegt de kapitein: ‘tot de volgende keer,’ stuurt Thijs weg, zet zijn stoel tegen de muur en legt een boek voor zich open, gelijk een scholier die vreest betrapt te worden.</p>
<p class="indent">Er is op het eerste een annexe van twee dooreenlopende kamers. De eerste was vroeger speelkamer voor de kinderen, de tweede slaapkamer als een van de vier ziek was. Het eerste staat nu wat overhoop met manden, kisten en twee gedemonteerde kasten, maar madame houdt eraan dat de tweede onaangeroerd blijft. Zij heeft nachten doorgebracht op de sofa, die hoek vormt met een klein mooi kinderbedje. De angstige uren van haar leven, toen het gevuld werd door haar man en haar kinderen, heeft zij daar doorgebracht. Er staat een klein schrijfbureau met een kast erboven die nog als apotheek dient. Zij heeft daar brieven geschreven, soms twee per dag, toen haar man in het kamp was en geen rust had wegens het zieke kind.</p>
<p class="indent">Thijs heeft dat kamertje ontdekt om er zijn brieven te schrijven naar huis en naar Let, want daarvoor moet hij rustig zitten. Als alles stil is, al het werk dat hij zich vinden kan afgedaan, sluipt hij naar dat kamertje om met ernstige woorden zijn brieven te schrijven. Drie keren gaat het goed, maar de vierde keer is de sofa ingenomen door Monsieur Paul en de Brusselse meid. Monsieur vraagt hem streng wat hij komt doen. Zijn toon laat horen dat hij niet betrapt is, maar Thijs.</p>
<p class="indent">Iedereen heeft dat kamertje al ontdekt. Het is wel het meest gebruikte van het huis. Monsieur Maurice en de Vlaamse meid weten het op tijd en stond ook te gebruiken. Mademoiselle Irène verdwijnt erin met vreemden uit de muziekkunst, Mademoiselle Corinne met leuke gezellen uit de edele schilderkunst. Als madame zich bedrukt voelt en eens schreien moet, gaat zij dat doen op het kamertje waar zij zoveel gezucht en geschreid heeft. Moest een van de meiden haar Jef voor haar Louis ooit vlug verstoppen, dan zou zij hem het kamertje binnen werken. Het overkomt zelfs de kapitein wel eens, lusteloos en verveeld door het huis te sloffen op harige pantoffels en een plaatsje te zoeken, waar hij zich nog meer alleen voelt dan in zijn bureau. Dan belandt hij in die kinderkamer, zelfs de zolder is niet vrij meer sinds Corinne er haar atelier heeft, en hij denkt er niet aan dat men er veertien dagen lang zijn zoete semois ruikt. Het is eerder een wonder dat er ooit iemand goed veilig zit en dat Thijs er na elkaar in vrede drie brieven heeft kunnen schrijven. Het duurt dan ook niet lang of hij betrapt er Monsieur Maurice met de jongste meid en Mademoiselle Corinne met een jongen, die even lang haar heeft als zij. Zij doen geen van allen betrapt, maar kijken Thijs doordringend aan, alsof het fortuin van de familie ergens tussen de apotheekflesjes stak en hij het speciaal daarop had gemunt. Monsieur Paul betrapt hij zelfs een tweede maal, maar nu met de andere meid, die van Monsieur Maurice. Waarom antwoorden ze ook niet als Thijs bescheiden en voorzichtig klopt, maar ze zwijgen en zetten zich netter naasteen dan twee kanunniken in het hoogkoor, laten Thijs zonder argwaan de deur opendoen en komen dan met scherpe ogen op hem af: wat kwaamt gij stelen? Hij, de rechtvaardige!</p>
<p class="indent">Had hij zijn brieven maar elders geschreven, om het even waar, want overal elders is dit een huis zoals een ander. Er wordt lekker en gezellig gegeten. De zwijgzame koude tussen man en vrouw is aan tafel niet ongewoner dan elders. De onverschilligheid van vier grote kinderen voor elkander en hun ouders is ook niets buitengewoons. De omgang is los en ongedwongen. Er heerst zelfs een speciale vreugde in dat huis, spontaner en zorgelozer naargelang zij oprechter is, minder vereist en niets toezegt. Alleen door dat ongebruikte kinderkamertje op te zoeken voor een overbodigheid, gaat Thijs weldra de ontzetting bevangen in een huis van ontucht te leven, dat kraakt in zijn voegen en scharnieren. Hij vraagt zich af of de kapitein dat allemaal wel weet, of hij dat goed vindt. En madame dan! De kapitein durft hij niets zeggen omdat die arme man al genoeg lijdt en in zijn vrouw heeft hij geen vertrouwen. Zij is zelden thuis en dan houdt zij zich wel met de meiden bezig, autoritair in de keuken verschijnend en schrik zaaiend waar zij de ogen heenslaat, of met de vinger wijst; maar met de ordonnansen van haar man wil zij niets te maken hebben. Zij weet, dat hij hun veel te veel attentie bewijst en tracht dat op hen te verhalen door halsstarrige stugheid. De meiden hebben voor haar een naam, Alice doe dit Marie doe dat; de ordonnans heeft er geen. Bevelen zonder aanspraak: ge moet kolen ophalen, post deze brief direct, zijn voor hem. Thijs kan er niet eens aan denken dat hij zijn benepen hart tegenover haar zou luchten.</p>
<p class="indent">Nochtans deed zij dat zelf eens bij hem. Ze was alleen thuis met Mademoiselle Irène en Thijs zat rustig de koperen trapstaafjes te poetsen. Binnen riep Irène iets heel hard en dan liep zij snel de trap af naar buiten. Madame kwam aan de deur kijken. Waarschijnlijk had zij niet geweten dat Thijs daar zat, en dacht zij nu dat hij iets verstaan had. ‘Venez ici,’ zei ze en toen Thijs militair voor haar stond, vroeg ze ‘est-ce que...’ maar meer kon zij niet uitbrengen. Zij barstte in hartstochtelijk gesnik uit, hield opeens verschrikt op, staarde hem woedend aan, maakte twee malse, witte vuisten, maar toen die op hoogte van het gelaat kwamen gingen ze open om het gelaat te bedekken. Hartstochtelijker herbegon het snikken en het was of zij tegen de muur slap ineenzeeg. Eerbiedig ondersteunde Thijs haar, een enkel ogenblik lag haar hoofd aan zijn schouder. Thijs roerde niet, maar zijn tanden kraakten. Zij richtte zich op, zei: ‘allez-vous en,’ en sloeg de kamerdeur toe.</p>
<p class="indent">Had zij hem daarna niet voor een seconde zwakheid dagelijks laten boeten met nog kortaffer knaksheid, misschien zou Thijs ook tegenover haar eens één seconde zwak geworden zijn en zijn groot hart hebben getoond, al dacht hij soms met onrust waar zij toch altijd mocht naartoe gaan. Dat teruggebracht worden door chauffeurs in livrei stond hem ook al niet aan. Hij had nu gezien hoe rot de hoge wereld is; wie weet wat die madam allemaal uithaalde. Het was geen wonder dat zijn kapitein zich vertwijfeld wrong met de vuisten in de lucht en zei dat er absoluut niets bestaat. Thijs stond in een wereld van zoveel wanorde dat hij niet wist waar en hoe beginnen.</p>
<p class="indent">Want de mindere wereld der meiden scheen hem geen haar beter. Die meisjes wisten hun avonden te kiezen, om het hun vrijers eens goed te laten hebben. Ze richtten dan noch min noch meer kleine feestjes in, met dikke malse taarten bij wijn, na een portie kip met salaad en gebakken aardappeltjes. Thijs brandde van verontwaardiging, dat was diefstal. De twee kerels stonden hem volstrekt niet aan. Ze hadden krakende gele schoenen aan en waren de slachtoffers van de onderlinge wedijver hunner lieven, die ieder zaagden tot hun ridder zich aanschafte wat de andere had. Zo verschenen ze tenslotte zelfs alle twee met een wandelstok. Hun handen kwamen maar eerst uit de broekzakken, die heel van voor op hun dijen stonden, als ze zich neerzetten voor de halve kip. In de keuken hing een feestreuk. Thijs vroeg met onverstoorbaar gezicht of madam dat allemaal betaalde. Ja, zeiden ze, maar dat stelde hem verre van gerust. Ze namen hun halve kip bij het been vast. Het vet liep hun over de kin. De aardappelen werden op hun geheel met een groot blad salaad binnengestoken en dan konden ze een poos niet meer spreken. Er was voor Thijs ook wel wat, maar Thijs zei kortaf merci. De taarten aten de meiden mee op en de wijn lustten ze ook. Weldra viel er gedurig iets op de grond, dat opgeraapt werd, om meteen onder de tafel in de knie van het lief te knijpen. Dan kwamen de sigaren. Ze mochten ze gekocht hebben, zoals ze tegen Thijs volhielden, het was in elk geval het merk van de kapitein.</p>
<p class="indent">Thijs liep in de gang over en weer. Hij kende zijn gebrek en waakte over zichzelf, ging tot aan de keukendeur met op de rug gebalde vuisten, stak zijn hand naar de klink uit om de twee rekels een voor een met klikken en klakken de straat op te zwieren, bedacht zich, hield zich voor dat hij niet zeker van zijn zaak was en zette zijn ongedurige wandeling voort. Misschien betaalden ze toch alles zelf, misschien wist Madame het en liet zij oogluikend betijen, misschien gaven de beide Messieurs geld aan die meiden om hun zwijgen te kopen. Hij ging dan maar naar de kelder en telde de flessen wijn om tenminste de volgende keer zeker te zijn van zijn stuk. De volgende keer was hij dan ook zeker en hij sprak er eerst de jongste meid over aan. Ja, zei die, ze hadden de vrijers van in het begin veel te veel bedorven. Moesten ze nu soberder onthaald worden, het zou scheef zitten. Dat was een reden die bij Thijs niet telde. Scheef of recht, wat zij deden was stelen, dat moest uit zijn. Zij keek beteuterd naar de grond en bloosde wat. ‘Men heeft niet graag, Mathieu, dat ze wegblijven. Als meisje van den buiten, gans alleen in de stad en als meid in een huis gelijk dit, waar madam u gedurig op uwe kop zit en de anderen u behandelen als een slavin, meneer alleen is hier treffelijk, en dan niemand hebben waarmee men nu en dan kan uitgaan, waarmee men eens praten kan, dat gaat niet.’ Ze loert uit een hoek van haar ogen Thijs op haar allerliefst aan: met die Fons trouwt zij toch niet.</p>
<p class="indent">Het wordt Thijs daarmee niet klaarder. Met Monsieur Maurice zit zij op de ongebruikte kinderkamer, maar dus niet om haar lief te bedriegen; want die denkt maar dat hij haar lief is, of denkt die ook dat zij dat maar meent en komt hij ook maar kip eten, wijn drinken en doen wat hij gedaan kan krijgen? En nog lang voordat de eerlijke Thijs deze harrewar ontward heeft, heeft zij hem al mals en zacht aangestoten en gezegd dat hij zeker jaloers is. Hij moet niet jaloers zijn, dat allemaal is immers maar kinderagie. Trouwen zal zij met een serieuze jongen. Maar als zij denkt Thijs met vrouwenstreken van zijn plicht af te brengen, neen hoor. Zij kan trouwen met wie zij wil, maar die kip is gestolen goed en die wijn is gestolen goed. Wil madam toestaan dat zij receptie houden, hem goed, maar dan moet het haar gevraagd worden. Hij laat haar staan waar zij staat.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap27.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap29.html" class="calibreANext"> next page</a>
    
  </div>

</div>

</body>
</html>
