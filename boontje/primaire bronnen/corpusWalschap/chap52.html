<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap51.html" class="calibreAPrev">previous page</a>
        

        
          <a href="chap53.html" class="calibreANext"> next page</a>
        
      </div>
    

    
<div class="booksection">
<p class="chap">7</p>
<p class="noindent">Heeft de jonge graaf met zijn proeve van ontginning papa gerustgesteld, die steeds een air neemt alsof het beheer in jonge handen verloopt, en vooral zichzelf een houding gegeven, de geestelijkheid wordt bepaald ongerust als Benooi en Door Dobbelaere, Joep na, over het water trekken en op Deps beginnen te ploeteren, ongetrouwd, zij van zulke vromen huize, ieder met een meid, zij die naar de fermste boerendochter mogen doen. Joeps opstandigheid had hun juk losgemaakt, hun lendenen doorvuurd. Zij hadden zich twee ooms, oudere broers van moeder herinnerd, die kort na elkander waren gestorven toen zij zelf nog geen twintig waren. Deze ooms hadden zich door hun zuster de hoeve laten ontfutselen, geleidelijk zich laten garelen in knechtschap, jonggezellen van ja ’t is goed. Verdord waren ze gestorven en overbodig, vermits Benooi en Door groot waren en hen konden vervangen. Als de twee terugkeerden van de hut waar Joep woonde, vrij en met vrouw, noemden ze elkander schamper nonkel Sus en nonkel Soo. Zij ook hadden een nogal wat jongere zuster. Ge zult zien, zeiden ze, die zal vóór ons mogen trouwen, wij zullen aan geen vrouw meer geraken, wij worden nonkel Sus en nonkel Soo. Hun grijns was iets knarsends. ‘Zijn wij soms geen vrouwen?’ vroegen de meisjes aan hun arm. Zij waren slechts meiden, want treffelijke boerendochters gingen toen niet vrijen naar Deps. Benooi en Door verzekerden dat, als zij wilden... en die meisjes vroegen niet beter. Veel liever met een boerenzoon op Deps, dan met een boerenknecht over ’t water. Vooruit dan, beslisten Benooi en Door, we leven maar een keer en met wachten wordt het maar later en te laat. Thuis mocht de gierige pin, zo noemden ze moeder al lang, zich ophangen aan haar paternoster. Op Deps zouden ze zich van paternosters en de hele godverdomme niets meer aantrekken, zoals Joep. Zijn Joeps patatten daarom kleiner of roestig? En wat een koren wordt er al gewonnen op Deps.</p>
<p class="indent">Op een avond knoopten de twee hun kleren en schoenen in zo van die grote blauwgeruite doeken, die over marktkorven gelegd worden, stopten er nog zoveel kousen, sokken, zelfs goed van hun zuster tussen als er maar bij kon, hingen alles aan spaden en rieken en vertrokken in de voornacht zonder boe of ba. De meiden wachtten hen al bij Joep en Liza met een kleiner pak.</p>
<p class="indent">De volgende dagen kwam moeder ’s morgens en ’s avonds staan schreien en de twee meiden uitschelden. De zevende dag kwam vader hen ten langen leste plechtig vervloeken. ‘Loop naar de pomp met uw vervloeken, zeiden ze kort en droog, vervloek moeder, die verdient het.’ Ze keerden hem de rug toen en werkten stuurs voort aan de hutten die ze elkaar hielpen bouwen. En ze sliepen, moe maar gelukkig, op de lemen vloer bij Joep en Liza, die Houtekiets wijmen bed gekregen hadden, hij had zichzelf al een houten gemaakt.</p>
<p class="indent">Ook uit medelijden met boerin Dobbelaere, die na elk bezoek aan Deps vertwijfeld om hulp kwam smeken, schreiend de handen naar hem uitstak, zelfs op de knieën viel voor hem, stuurde pastoor Van Ongenaden zijn jonge onderpastoor op Benooi en Door af: zelf kon hij met zijn sciatica helaas zo ver niet meer gaan. Aan Houtekiets en Joppes is zeker weinig verloren of te winnen. Elk dorp heeft zijn paar wilden die buiten het geloof leven, men zou zeggen nascheuten van het oude heidendom. Maar hun voorbeeld mag de vromen niet aansteken, zeker niet de besten onder de goeden, en dat zijn de Dobbelaeres.</p>
<p class="indent">De jonge priester meende de eerste geestdrift der opstandigen door vermoeienis en ontbering verkoeld te vinden. Maar Benooi en Door waren nog even verbitterd en nog gelukkiger. Alles gaat goed, meneer de onderpastoor, het kan niet beter gaan. Ze bleven voortwerken omdat ze zogezegd geen tijd te verliezen hadden. Tijd om naar de kerk te komen hadden ze ook niet. Om te trouwen hadden ze geen geld, dat kost allemaal te veel. Om terug naar huis te gaan hadden ze geen lust. Wat zouden we daar gaan doen, meneer de onderpastoor? De oude man had hen immers vervloekt. Maar wie lest vloekt best vloekt, grinnikte Benooi, de oudste. Zeg hem dat, met ons complimenten. En zeg hem nog wat meer paternosters te lezen, of we bekeren ons nooit.</p>
<p class="indent">Hun twee vrouwen in Joeps hut werkten zich handig naar buiten, toen de priester zich tot haar wendde, om van haar te bekomen wat de broers knaks afweren. Liza bleef alleen met hem, zij nam hem voor haar rekening. Hij kon niet anders dan haar radde vragen over alle nieuws uit het dorp beantwoorden, al merkte hij heel goed dat ze zich fijntjes met hem amuseerde. Hij voelde zich van langsom meer ongemakkelijk, onzeker, wantrouwig, geërgerd, ongerust. Zo’n wijf durft alles. Opeens bekende ze lachend dat ze als klein meisje, ja wel tot haar tiende jaar, zo waar als ze hier staat, meneer de onderpastoor, gedacht had dat priesters geen mannen zijn. De blozende geestelijke maakte dat hij haar uit de vranke tintelende ogen kwam. De situatie helemaal meester, bad zij hem dringend ook bij Houtekiet te gaan, omdat dit haar vriendin Lien toch zoveel plezier zou doen. Om hem niet te laten ontsnappen, vergezelde zij hem tot waar zij kon zien dat hij werkelijk binnenging. Daar stond ze met de twee andere meiden zich te verkneukelen op het moment, waarop Houtekiet de stukken van de onderpastoor zou buiten werpen: een hoofd, een arm, een been enzovoort. Want levend kwam hij er in alle geval niet uit, gierde Liza.</p>
<p class="indent">Voor Houtekiet nu, en dit zowel voor als na zijn tiende jaar, was een priester nooit iets anders geweest dan een man. Toen hij binnenkwam was de onderpastoor al goed in gesprek met Lien. Hij dacht dat die er al meer moest geweest zijn, daar Lien hem met alle geweld een schapulier wilde aandoen sinds zij gehoord had dat hij tegen een meneer had gevochten. Veel meer wist zij niet over die geschiedenis. Haar rijk was haar huis en erf en zij wist liever niet dan wel wat Jan allemaal deed. Als Jan maar veilig was.</p>
<p class="indent">‘Goedendag,’ zei Jan Houtekiet, ‘maar ge moet niet bij mijn wijf komen zitten.’ Hij bedoelde slechts: gij moet mijn Lien geen schapulieren komen aansmeren, maar zo klonk het niet. De priester zei blozend dat hij alleen maar naar zijn kinderen kwam kijken. Houtekiet had er al drie. Waarom liet hij die toch niet dopen? Gekrenkt omdat Lien dadelijk vond dat ze dat wel zouden kunnen laten doen ‘omdat het toch altijd goed is voor de kinderen’, nam hij er trots een uit de mand en vroeg of ze soms niet goed groeiden, wat eraan mankeerde. ‘Twee maanden, pak dat maar eens vast,’ zei Houtekiet, en duwde het de onderpastoor in de handen. Maar hij nam het snel terug toen deze de gelegenheid wilde gebruiken om het in huis zelf te dopen, o gans kosteloos, hij had slechts een kommetje water nodig! ‘’t Kind is goed genoeg gewassen,’ zei Houtekiet, ‘we doen dat zelf.’ Hij stopte de kleine weer in de mand.</p>
<p class="indent">In die tijd was de priester nog ongeveer almachtig ten plattelande. Hij sprak door, ruw tegen ruw, en hielp het niet dan dreigde hij met ongeluk en hel. Na vruchteloos naar Houtekiets zwakke plek te hebben getast, al betogend dat het niet genoeg is het gezag te hebben, niet genoeg schoon land te maken van een wildernis, men moet dat gezag ook weten te gebruiken en er de hand aan houden dat de mensen in dat schoon land ook schoon, dat wil zeggen deftig leven, trachtte de onderpastoor Houtekiet te intimideren. ‘Daar komt niets goeds van,’ zei hij veelbetekenend, alsof hij reeds wist wat ervan komen zou, maar het niet wilde zeggen. Houtekiet meende dat hij geheimzinnig zijn kinderen bedreigde, hij had immers gezegd dat hij daarvoor gekomen was. Hij raadde hem minstens even veelbetekenend aan te maken dat hij weg kwam en geen voet meer op Deps te zetten. Hij geloofde wel niet aan geheimzinnige machten, maar toch betrouwde hij het spel niet en voegde er in alle geval maar aan toe, dat, mocht aan de kleinen iets mankeren, de onderpastoor zou zien wat goeds dáár dan van komt.</p>
<p class="indent">De evangelisatie van Deps was met die ene proeve voor vele jaren mislukt. Met wat toeval en tact had de priester zeker vaste voet gekregen bij ons, zo was Houtekiet wel. Maar hij had gedreigd en zo was Houtekiet niet, zo zijn wij Depsers nu nog altijd niet.</p>
<p class="indent">Er werd dus op de pastorij uitgemaakt dat op Deps niets te beginnen was met twee verbitterden, een idioot en een heiden, voor wie het evangelie op aarde nog altijd niet gepredikt is. Voorlopig dus trachten de trek naar de hei te keren en wat er reeds zit maar verloren geven en aanbevelen in Gods genade. Te dien einde zullen wij in het zondagssermoen zinspelen op ijdele begeerten naar nieuw land, het winnen van zelfs de hele wereld, dat niet baat als men schade lijdt aan de ziel, het bouwen op zand, d.i. niet op de vaste grond der christelijke huwelijkswet. In de lessen aan de toekomende eerstecommunicanten en jongelieden der congregatie van Maria Onbevlekt, zullen wij met nadruk uitleggen dat er, evenals ten eerste gelegenheden, ten tweede personen die men vermijden moet, ook ten derde plaatsen zijn, welke men niet betreden kan zonder op zijn minste een zonde van onvoorzichtigheid te begaan. Bijvoorbeeld Deps.</p>
<p class="indent">Bij zulke concrete toepassingen houdt plots het hoesten, kuchen en snuiten op, dat anders de sermoenen over de algemene leerstellingen begeleidt. Vooral de onderpastoor donderde en noemde naam en toenaam. Wij ook, beminde christenen, wij hebben ons Sodoma en Gomorrha, het heet Deps. Pijnlijke ogenblikken voor de vrijersparen, die zich schuldig voelden. Zij hoestten en snoten voor heel de gemeente, om de woorden toch maar niet te hard te laten weerklinken in de stilte.</p>
<p class="indent">Elke eerste woensdag der maand werd pastoor Van Ongenaden met de koets aan de pastorij afgehaald om op het kasteel te dineren: samenwerking tussen geestelijk en tijdelijk gezag. Kwansuis keek hij door de verrekijker naar de vier hutten en vroeg wat mijnheer de graaf ervan zei dat daar in concubinaat werd geleefd tussen ongedoopte kinderen. Als in die tijd immers de geestelijkheid niets meer kon, was het kasteel er nog. De oude edelman veerde op en verzekerde dat hij zich niet later dan morgenvroeg dwars door de hei zou laten rijden en dat goddeloos vee juist een week tijd geven om zich met alles in orde te stellen. Zo niet, eruit! O neen, van hem, reeds met een voet in het graf, zal later niet gezegd worden dat hij op zijn bezittingen ooit een enkel onderhorige heeft geduld, die aan zijn christelijke plichten te kort kwam. En hij stak de schuld op zijn zoon, die de volle lading kreeg toen de pastoor weg was, alle moeite van de wereld had om hem van de rit te doen afzien en zich op zijn beurt ging ontladen op de pastoor. Venijnig deelde hij deze mede dat hij sinds vijf jaren het beheer der bezittingen uit papa’s handen overgenomen had, dus ook eventuele klachten daarna rechtstreeks in ontvangst zou nemen en niet meer langs papa om alstublieft. De overschot van zijn kribbigheid was voor de rentmeester. Deze zuchtte, blies, zweette, trippelde, zocht voor de boodschap geschikte personen, maar niets hielp, gaan moest hij. Gaan was ongeveer alles wat de bange man deed. Het enige wat hij op Deps duidelijk te kennen gaf, was dat hij in opdracht sprak. Voor hemzelf, och Here, hij hechtte daar allemaal geen belang aan. Iedereen heeft zijn geweten, nietwaar? Wie meent dat hij niet moet naar de kerk gaan en dat het huwelijk geen sacrament is, ja, die doet het voor eigen rekening, waar of niet? En wat de pacht betreft...</p>
<p class="indent">‘Pacht?’ schrokken de twee Dobbelaeres, met de gevoeligheid van hun moeder voor geldzaken. De rentmeester voelde zich zo onveilig in Houtekiets buurt, dat hij uit de uitroep ‘pacht’ opmaakte dat de Depsers niet alleen niet naar de mis wilden gaan en niet trouwen voor de kerk, maar ook geen pacht betalen. Pacht, verstond de rentmeester, wij op Deps pacht betalen? Nooit!</p>
<p class="indent">Nu was het zo dwaas niet dat zij, die verloren grond, die nooit iets opgebracht had, vruchtbaar maakten, van pacht ontslagen bleven, maar het was de taak niet van de rentmeester hun dat in te prenten. Nochtans bewees hij hun dat er van pacht voorlopig geen sprake kon zijn, alsof hij zeggen wou: als gij mij maar heelhuids naar huis laat gaan hebt gij al pacht genoeg betaald.</p>
<p class="indent">Benooi en Door sloegen zich luidkeels lachend op de dijen, toen hij nauwelijks honderd meter ver was, recht naar huis toe: bij Houtekiet zou hij voor geen fortuin zijn binnengegaan. Gelukkig omdat het een lach was die hij achter zich hoorde en geen doodsbedreiging of geweerschot, keerde hij zich om en lachte mee. ‘Vrienden,’ riep hij, ‘goede moed en veel geluk!’ De Dobbelaeres schaterden nog luider omdat hij zichzelf hielp uitlachen.</p>
<p class="indent">Bij Houtekiet zou hij nochtans op dat ogenblik beter onthaald geworden zijn dan waar ook elders, namelijk op een boterham. Houtekiet, Lien en de kinderen hadden er elk een in de hand. Hij was gesneden van hun eerste zelfgebakken brood van zelfgewonnen koren. Tot nu toe hadden ze aardappelen, groenten, veevoeder gewonnen, die ze in ’t begin gekocht hadden of geruild tegen wild, vellen en vis. Ze hadden dit jaar al akker genoeg gehad voor wat koren, koren, de droom van Lien. Lien zelf was met de eerste bakzak opgetogen naar de molen gereden. Zie, nu lag het eerste brood, aangesneden, nog warm op tafel. Waar zijt gij nu allemaal, die haar Houtekiet verguisd hebt, haarzelf uitgelachen en te schande gemaakt? Komt met uw brood, lafaards, en laat proeven of het beter is. De kinderen speelden al etend, maar zij en Houtekiet zaten zwijgend aandachtig kauwend tegenover elkaar. En het waren plechtige ogenblikken.</p>
<p class="indent">‘Jan,’ vroeg ze, ‘is het niet wat te nat gebakken?’</p>
<p class="indent">‘Neen,’ zei Houtekiet. Een poos later vroeg ze of het niet een klein beetje te vast was. ‘Neen,’ zei Houtekiet. Toen zij aldus wist dat er helemaal niets op het brood te zeggen viel, sprak zij haar hart uit dat zo groot was als de wereld en zei: ‘Wat goed brood!’ ‘Ja,’ zei Houtekiet. Dit woord drukte nog niet helemaal alles uit wat in hem omging, hij voegde erbij: ‘Ge kunt goed bakken.’</p>
<p class="indent">In dit plechtig uur droomt hij voor zich heen dat een wijf in huis verdomme goed is. Hij heeft er elk jaar zonder mankeren een kind van en wat een ijver heeft ze daarvoor en voor haar stal. Verder kan ze een geslagen half uur spreken over eerlijkheid en zelfs nog langer, indien hij dan niet zei: ‘’t Is genoeg.’ Want hoe curieus ook om aan te horen, het kan niet blijven duren. En nog langer kan zijn Lien spreken over trouw. Haar trouw aan hem en daarom zou hij ook moeten trouw zijn aan haar. Uit liefde, zegt ze, want woorden kent dat mens die men anders nooit hoort.</p>
<p class="indent">Hij droomt van enkele huizen, waarvoor hij vroeger noch vijand was noch geschuwde. Daar was een watermolen waar iedereen hem Jan noemde, de boerin zei altijd dat hij een goede jongen was en hij ving dan ratten om te bewijzen dat hij een goed woord wist te waarderen. Een knecht trok de meelzakken weg, zoveel als er van tussen schoten greep hij met de handen en ik zeg u dat er grote bij waren, waartegen een kat het nooit kon halen. Hij droomt van die watermolen. Ofwel een windmolen. Neen, in een watermolen zal hij malen het koren van Deps.</p>
<p class="indent">Of wij het goedvinden of niet, een der voornaamste karaktertrekken van Jan Houtekiet was: als hij bijzonder welgezind was had hij schik in een vrouw en ging van huis. Ditmaal ontmoet hij de Anna van Benooi Dobbelaere. Zij zegt hem dat er zojuist twee geweest zijn, een scharensliep en een klein zwart vrouwtje, die hier willen komen wonen. Houtekiet zou moeten afpalen welk stuk zij kunnen hebben, want ze willen naar de zin van haar Benooi niet ver genoeg naar het dorp opschuiven omdat het daar te laag is, te nattig.</p>
<p class="indent">‘Kom,’ zegt Houtekiet, ‘we gaan het afpalen.’ In de mededeelzaamheid die het mannenhart opent, verneemt Anna de eerste op Deps dat hij hier een watermolen gaat maken en dan zwijgt hij nog van de paarden. Daarmee komt hij op een goede dag aangereden, tenminste met een enorme merrie. Hij zit erop als een standbeeld. Hij verklaart dat iedereen hiervan zijn paard zal hebben. De jongste Dobbelaere roept: ‘Goed gesproken, Houtekiet, ons vrouwen krijgen kinderen van u, gij moogt ons ook iets geven.’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap51.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap53.html" class="calibreANext"> next page</a>
    
  </div>

</div>

</body>
</html>
