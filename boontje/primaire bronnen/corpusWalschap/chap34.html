<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap33.html" class="calibreAPrev">previous page</a>
        

        
          <a href="chap35.html" class="calibreANext"> next page</a>
        
      </div>
    

    
<div class="booksection">
<p class="chap">14</p>
<p class="noindent">Zij blijft rechtstaan aan het raam. Als iemand de schoten gehoord heeft zal hij opdagen en zij zal hem ter hulp roepen. Zij buigt zich over de vensterdorpel. Karel ligt op de rug, want zijn borsthemd glimt wit. Als hij maar niet meer leeft. Indien hij nog ziet, moet hij nu haar hoofd afgetekend zien, een vaste, zwarte vlek op een donkergrauwe, snel drijvende lucht. Zij roept: wie is daar? en kijkt scherp toe of hij nog een arm beweegt, maar zij ziet niets. Zo wacht zij meer dan een uur. Dan gaat zij Let wekken en zeggen dat zij een man neergeschoten heeft, die het deurslot aan ’t openbreken was. Zelfs wakker, zou Let tijd nodig hebben om zulk een vreemd bericht goed op te nemen, nu komt zij er niet toe; de eenvoudigen van geest slapen vast zoals de kinderen. Zij zegt dat het goed is en draait zich om. Rosa schudt haar: het is reeds één uur, Let, en Karel is nog niet thuis. Zij schudt nog harder om te zeggen dat zij zo vreest Karel neergeschoten te hebben en dat zij niet durft gaan zien, maar Let antwoordt op alles ja. Rosa keert terug naar de slaapkamer. Twee dingen houden haar bezig: of zij zich nu uitkleden mag en te bed leggen en hoe zij straks om half vijf, als meiden en knechten komen, hartverscheurend genoeg zal tekeergaan.</p>
<p class="indent">Maar dat laatste probleem lost zichzelf op. Als de twee knechten nog in het halfdonker op het erf stappen, horen zij door het open raam het gehuil van een barende vrouw, nog voor zij het lijk van Karel vinden. Het valt een barende niet moeilijk hartverscheurend tekeer te gaan. Zij kronkelt zich over het bed en gilt wijd het erf op dat zij haar man vermoord heeft en dat dit haar straf is, laat haar maar sterven als een hond. Rond de middag valt zij stil in de onverschilligheid van de uitgeputten, wie dood of leven om het even is. Maar als de ziekenwagen van het hospitaal op het erf rolt en zij door even geopende ogen Thijs herkent onder de sterke mannen die haar met een draagberrie komen halen, wordt zij zich weer van alles bewust en denkt: houd vol.</p>
<p class="indent">Thijs neemt de leiding, verwittigt gendarmen en familie, weert het volk dat op het erf dringt, ontvangt de heren van het gerecht, biedt hun koffie en brandewijn aan en kookt voor wie nu trek heeft in een maaltijd. Een vreemde jachtigheid doet hem overal zijn en zorgend aan alles denken. Het is jachtigheid van het dier dat onraad opsnuift, het is dorstigheid naar recht.</p>
<p class="indent">Het wordt hier, volgens de heren van het gerecht, een specialiteit van het dorp, mekaar neer te schieten. Geen anderhalf jaar geleden deed een vrouw juist hetzelfde, maar ze had acht kleine kinderen, dan is het ruim laat. In ’t begin van dit jaar schoot een jonge kerel, die nog maar veertien dagen getrouwd was, zijn vrouw dwars door het hart. Zijn vriend in het huis daarnaast trouwde die morgen en hij zou voor de vreugdeschoten zorgen. Hij kwam beneden met een revolver, een van die oude dikke om een olifant mee neer te leggen en zette zich aan tafel om hem eerst te kuisen. Zijn vrouw sprong verschrikt recht, gelijk alle vrouwen als ze een wapen zien: misschien was het geladen. Daar, zei hij, om te bewijzen dat hij niet geladen was, en hij schoot haar dwars door het hart, waar haar eigen ouders erbij zaten.</p>
<p class="indent">De heren ondervragen Let. Zij weet natuurlijk niet meer wanneer zij ’s avonds thuisgekomen is, zij heeft aan Rosa niets bijzonders gezien, ’s nachts heeft zij niets gehoord en deze morgen hebben de meiden haar gewekt.</p>
<p class="indent">De twee knechten hebben Rosa horen huilen en zij hebben het lijk van Karel gevonden. Rosa en Karel waren een goed huwelijk, Rosa was zenuwachtig en prikkelbaar sinds haar zwangerschap. Volgens hen is het een ongeluk. Of zij daar zeker van zijn? Absoluut. Of zij hun meesteres in staat achten tot een moord? Absoluut niet. Een zegt tot de rechter: zo min als gij, meneer de juge.</p>
<p class="indent">Thijs moeten zij niets vragen. Hij vertelt zorgvuldig zijn verhouding met Rosa vanaf de eerste dag dat er werkelijk tussen hen iets bestond, dat hij geen huwelijk gewild heeft omdat hij van haar stand niet was. Dan vertelt hij hoe hij terug op de hoeve gekomen is en alles wat hij hier gezien heeft en gehoord, hoe zij hem over Karel sprak en haar uitnodiging voor de zondag, zelfs haar verzoek om uitstel van zijn huwelijk. Ze vragen waarom hij dat vertelt. Omdat het gerecht dat weten moet. Of hij denkt dat Rosa tot een moord in staat is? Dat kan hij niet geloven zolang het niet bewezen is. Of hij haar dan in het gevang wil brengen? Neen, maar recht moet geschieden.</p>
<p class="indent">Zij zijn zo weinig gewoon aan zulk getuigenis, dat de onderzoeksrechter nu in een andere richting ondervraagt. Spreekt hij zo niet omdat hij vreest in deze zaak betrokken te worden? Hij moet zijn alibi opgeven en dat is eenvoudig genoeg. Hij is met Nonkel Dolf naar Brussel geweest, zij hebben die en die kennissen van Nonkel Dolf bezocht, daar en daar leegstaande winkels bezichtigd en in het dorp zijn zij nog tot één uur van de nacht in de herbergen geweest. Daarna zijn zij gaan slapen.</p>
<p class="indent">Dan denkt de onderzoeksrechter dat hij vermoedelijk met een angstvallige te doen heeft. Hij stelt vragen die Thijs verbazen. Of hij veel naar de kerk gaat, of hij dikwijls te biechten gaat en als hij ’t daar niet vindt, of Thijs veel boeken leest? Ook dat niet. Hij kijkt Thijs onderzoekend aan.</p>
<p class="indent">Het wordt nu bezwarend voor Rosa dat zij over Thijs met geen woord rept. Zij legt maar nadruk op het zonderlinge doen van de garnalenman. Dat heeft haar opgewonden. Gelukkig is die garnalenman verderop in het dorp gezien, onder andere door spelende kinderen en twee oude mensen die bij het spel stonden te kijken. Hij slenterde inderdaad en zocht. Ze vragen of zij die zondag niemand verwachtte. Neen, niemand. Of zij gelukkig was met haar man? Zij zou liever gehad hebben dat hij zijn betrekking niet opgezegd had en daarover hadden zij wel eens woorden, maar nu was zij daar al bijna overheen. Of het altijd maar woorden geweest waren, ruzies die in elk gezin voorkomen? Had hij haar nooit mishandeld? Neen, daarvoor was hij te welopgevoed.</p>
<p class="indent">De onderzoeksrechter laat haar nog eens in detail de avond navertellen. Het is of hij maar half meer luistert, gerustgesteld is over de afwezigheid van misdaad. En moe. Hij kijkt naar zijn uurwerk en legt zijn leren tas voor zich, alsof hij na deze formaliteit zal opstaan. Hij wil echter, zegt hij, zijn manchetten schikkend, nog een klaar en duidelijk antwoord hebben op twee vragen. Het spreekt natuurlijk vanzelf dat Rosa al haar antwoorden in eer en geweten gegeven heeft en niets verzwegen.</p>
<p class="indent">Ja, zucht zij, de foltering loopt ten einde.</p>
<p class="indent">Nu de tweede vraag: waarom had zij de avond tevoren de knecht Thijs... Hij kijkt haar scherp aan. Enfin, hij moet haar niet zeggen wie de knecht Thijs is – waarom heeft zij de knecht Thijs een dringend onderhoud gevraagd en wat had zij hem te zeggen? Zij denkt: ik word rood, mijn handen beven.</p>
<p class="indent">‘Niet zo lang nadenken,’ zegt de onderzoeksrechter, ‘is het iets dat ge niet durft zeggen?’</p>
<p class="indent">‘Neen.’ Zij wilde hem vragen zijn huwelijk met Let uit te stellen.</p>
<p class="indent">Waarom?</p>
<p class="indent">Omdat zij Let noch Thijs konden missen.</p>
<p class="indent">En zij wilde Let weg hebben.</p>
<p class="indent">Ook om het huwelijk uit te stellen.</p>
<p class="indent">Dus kon zij Let missen.</p>
<p class="indent">Liever haar missen dan hen alle twee.</p>
<p class="indent">Waarom kon zij Thijs niet missen.</p>
<p class="indent">Omdat Karel het werk nog niet goed genoeg kende en omdat Thijs iemand is die werkt alsof het voor zichzelf was.</p>
<p class="indent">En omdat Thijs zou beletten dat Karel haar wurgde.</p>
<p class="indent">Dat is een leugen.</p>
<p class="indent">Liegt de onderzoeksrechter?</p>
<p class="indent">Neen, maar hij heeft zich iets laten wijsmaken.</p>
<p class="indent">Door wie?</p>
<p class="indent">Zij weet het niet. Misschien door een van de meiden of knechten.</p>
<p class="indent">Heeft zij daar dan over gesproken met een van de meiden of knechten?</p>
<p class="indent">Voor zover zij weet niet.</p>
<p class="indent">Wie zou hem dat dan kunnen wijsgemaakt hebben.</p>
<p class="indent">Thijs?</p>
<p class="indent">Neen.</p>
<p class="indent">Zeker en vast niet? Onder eed en geweten? Heeft zij hem nooit haar hals getoond?</p>
<p class="indent">O ja, dat! Maar lachend. Ze had met Karel gestoeid en toevallig kwam Thijs binnen en vroeg waarom ze zo rood zag. En dan heeft ze hem haar hals getoond en gezegd: hij zal mij nog eens doodnijpen.</p>
<p class="indent">En gevraagd: zult ge mij laten doodnijpen, Thijs?</p>
<p class="indent">Ja, dat is waar ook. Voor de grap, omdat hij alles ernstig opneemt.</p>
<p class="indent">Daarom is Thijs ook op de hoeve teruggekomen na zijn militaire dienst, niet waar?</p>
<p class="indent">Ja, meneer de rechter. Zij moest hem zoiets wijsmaken, want hij wilde niet. Hij is diepzinnig en neemt alles zwaar op.</p>
<p class="indent">En hij moest vragen hoe het met de wet stond, niet waar?</p>
<p class="indent">Heeft hij dat ook al verteld? Dat wist zij immers beter dan hij.</p>
<p class="indent">En zij heeft met hem willen trouwen, zo maar op een avond met hem vluchten en in Brussel op een bank slapen.</p>
<p class="indent">Rosa lacht zenuwachtig. Heeft hij dat ook al serieus opgenomen?</p>
<p class="indent">Jaja, die Thijs heeft dat allemaal serieus opgenomen.</p>
<p class="indent">Wat kan zij toch goed iemand iets wijsmaken. En nu is zij de onderzoeksrechter iets aan ’t wijs maken, maar die is niet zo diepzinnig als Thijs, die neemt dat allemaal niet ernstig op. Hij ziet dat Rosa vermoeid is en zal het haar nu wat gemakkelijker maken. Hij zal haar precies vertellen hoe het in elkaar zit. Zij heeft Thijs liefgehad sinds jaren en Thijs hield ook van haar, maar had er gewetensbezwaar tegen, dat de zoon van een arme mandenmaker van zijn knechtschap op de hoeve misbruik zou maken om de rijke dochter van de Walhoeve het hoofd op hol te brengen. Thijs trok zich de niet heel slimme pleegzuster van Rosa aan, omdat hij dit aan de stervende moeder beloofd had. Rosa was jaloers op dat meisje. Met Karel heeft zij kennis gemaakt toen zij op Thijs geen hoop meer had. Alles zou waarschijnlijk goed gegaan zijn, indien Karel zijn betrekking niet opgezegd had. Op dat ogenblik is Thijs teruggekomen en Rosa heeft weer een dwaze hoop op hem gesteld. Zij haatte haar man en vreesde dat hij haar zou vermoorden om de hoeve voor zich alleen te hebben en met een andere te trouwen. Eerst moest Thijs op de hoeve zijn om haar te beschermen tegen Karel, stilaan is zij verder gaan dromen. Zij is weer jaloers geworden op Let en zij heeft Let willen weg hebben om te beletten dat Thijs haar trouwde. De dag van de moord heeft zij Thijs, die al beloofd had Karel morsdood te slaan, eer hij de gelegenheid zou gehad hebben te wurgen, gevraagd te komen om hem zijn belofte te doen vervullen. Thijs is niet gekomen en zij heeft het dan maar zelf gedaan. Waarom nu wenen? Het is beter de waarheid te zeggen, de waarheid alleen kan haar verlossen. Nooit is een straf... En haar straf zal zo zwaar niet zijn, omdat vele verzachtende omstandigheden hier gelden. Voor hem staat het bijvoorbeeld al vast dat zij de moord in een plotselinge opwelling bedreven heeft. Is het niet waar? In een opwelling, niet waar, door haar zwangerschap was zij gejaagd en bestendig opgewonden. Ook dat is een verzachtende omstandigheid en er zijn er nog meer. De lelijke handelwijze van haar man bijvoorbeeld. En dan vooral het getuigenis van Thijs, dat hij haar niet tot een moord in staat acht. Dat zal indruk maken en tot diep medelijden stemmen: zelfs Thijs, die door de feiten gedwongen wordt haar schuld te erkennen, kan niet aannemen, dat zij tot zo iets in staat is. Neen, de straf moet zij niet vrezen en dat wilde hij daareven zeggen: nooit is een straf zo zwaar gevallen als de wroeging van degenen die eenzaam zulke schuld op hun geweten hebben. Zij is toch christelijk, haar geweten zou zich vroeg of laat wreken, indien zij nu trachtte de gerechtigheid te ontlopen door een leugen. Trouwens dat gaat toch niet, het bewijsmateriaal is verpletterend. Valt het haar nu nog te hard? Het is er hem niet om te doen haar de bekentenis af te persen. Hij weet toch dat zij bij rechtschapen mensen vanzelf komt. Hij wil zelfs wegblijven tot zij hem roept om zich door het jawoord te bevrijden, maar dit heeft natuurlijk het bezwaar, dat de rechtbank minder mild gestemd is tegenover iemand, die tegen alle bewijzen in tot het uiterste blijft liegen. Waarom niet nu? Hij zwijgt even en herhaalt: waarom niet nu? En dan vredig de slaap vinden die haar geweten haar tot nog toe niet gegund heeft.</p>
<p class="indent">Rosa slaat vertwijfeld de handen ineen. Zij heeft het niet met opzet gedaan, meneer de onderzoeksrechter!</p>
<p class="indent">‘Arme vrouw,’ wat heeft hij diep medelijden met haar. Hij zou haar nog begrijpen indien zij door dat hardnekkig loochenen zich uit de handen van het gerecht kon redden, maar zij zal in elk geval voor het assisenhof verschijnen. Wil zij daar dan staan als een beschuldigde, wier schuld vaststaat voor iedereen en die alleen maar strenger zal gestraft worden, omdat zij liegt als een verstokte misdadigster? Maar kom, hij laat haar nu over aan haar geweten. Moge het bijtijds spreken, want hoe langer zijn stem gesmoord wordt, des te vreselijker zal ze eenmaal beginnen te roepen. Denk goed na. Wat hij haar gezegd heeft, zei hij niet als haar vijand, die haar kwaad wil. Haar beste vriend zou haar niet beter kunnen raden. Indien de vermoorde nog spreken kon zou hij zeggen: mijn lieve Rosa, ik vergeef het u, maar red uzelve uit de wroeging. Doe boete en herbegin uw leven. Dat zegt niet alleen Karel, dat zegt ook Thijs, die ernstige jongen, die haar meer liefheeft dan Karel. Door zijn getuigenis wijst hij haar de weg van boete en herstel. Hij weet dat dit de enige weg is, die hen nog ooit tot elkander kan voeren. Aan het einde van die weg, die kort en louterend zal zijn, wacht hij haar af. Doe het om hem of om u beiden, doe het om uwe liefde.</p>
<p class="indent">Rosa klappertandt dat zij het niet met opzet heeft gedaan. Dit alles kan haar uit het gevang niet redden, noch uit de gruwzame foltering van de assisenzaal.</p>
<p class="indent">Dat is allemaal Thijs’ schuld; het staat duidelijk te lezen, zowel in <i class="calibre10">Het nieuws van den dag</i> als in de <i class="calibre10">Gazet van Antwerpen.</i> Wij lezen onze gazetten aandachtig, ’s avonds bespreken wij ze in de familie, in de herberg en wij vormen groepjes van gehurkten rond sommige dorpels. Wij zijn rechtschapen lieden en wij koeken broederlijk aaneen tegen alle openbare machten. Die kunnen het nooit goed voorhebben met ons. Zij eisen van ons belastingen die zij verkwisten, soldaten die zij bederven en die ons geld kosten op de koop toe. Zij stellen veldwachters aan die ons plezier bederven ’s zondags en te kermis, boswachters die ons een haaske misgunnen, gendarmen die zich mengen in onze twisten en wat gaan onze twisten hun aan, advocaten die ons geld aftroggelen en rechters die de kost verdienen met ons maar te straffen, altijd maar te straffen. Wij trachten die allemaal uit hun poten te blijven en het is maar ’t allergemeenste krapuul onder ons, dat er plezier in heeft iemand in hun handen te spelen.</p>
<p class="indent">Die Thijs bijvoorbeeld, verstaan wij niet, ons verstand staat letterlijk stil, als wij ons afvragen, hoe het godsmogelijk is dat iemand zijn meesteres zo in het gevang klapt. Aangenomen dat zij met hem wat gefikfakt heeft, jeugd is jeugd, wat verplichtte hem dat allemaal te gaan vertellen? Ge moet meer dan stom zijn, om zo iets aan de neus te hangen van rechters, gewetenloze sluwaards, die ervan maken wat ze willen, het slechtste eerst. En als het allemaal waar is wat hij over die Karel vertelt, dan heeft die maar gekregen wat hij verdiende. We weten zo goed als de beste pastoor dat men een mens niet mag neerschieten als een oude hond die niet meer voortkan, maar als zo’n arme vrouw, zwanger, in een colère, dan toch een kwade slag heeft geslagen, gaat men haar daarom niet voor het assisenhof klappen. Zij heeft de wereld van een heimelijke nietdeug verlost, het mocht wel niet, maar achteraf is het goed. Wie er iets van weet moet maar zwijgen om het meisje te redden. Zo doen fatsoenlijke mensen. We zien nu voor de zoveelste keer dat het niet veel soeps is wat op het Hoogveld woont. Die Thijs zag er nog veruit de beste uit en hij deugt nog niet.</p>
<p class="indent">Volgens ons zit daar meer achter en schrijven onze gazetten niet alles. Wij hebben al gehoord dat die schoelie van het Hoogveld zich in het hoofd gestoken had Rosa te krijgen en dat hij eigenlijk jaloers was op Karel. Hij zou het zelf geweest zijn die Rosa tegen hem opgehitst heeft, zelf te laf om Karel iets te doen. Volgens ons is hij opeens bang geworden dat Rosa hem verklappen zou en daarom heeft hij gesproken in een eerste vlaag van angst. Die het eerste spreekt wordt natuurlijk geloofd, alhoewel hij zich uit angst puur misrekend heeft. Hij kon toch, als hij voor tien centiemen verstand had, wel begrijpen dat Rosa hem nooit zou verraden, want dat kon haar schuld niet verlichten. Dan zijn er weer anderen, die van een knecht gehoord hebben, dat hij Rosa uit wraak heeft verklapt. Toen hij geen hoop meer had op Rosa, is hij met die onnozele Let gaan vrijen, stelt het u toch voor, mensenlief, met die sul. Hij dacht op die manier nog een schone duit op te rijven, maar die van de Walhoeve zijn ook niet van gisteren. Ze hebben gestudeerd of zijn met gestudeerden getrouwd en het schijnt dat die zo lang gehaspeld en getaspeld hebben tot er voor Let zo goed als niets overschoot. Daar moet hij razend om geweest zijn en daarom zou hij Rosa dit nu gelapt hebben.</p>
<p class="indent">Een mens hoort zo al ’t een en ’t ander en het mag nu gegaan zijn zoals het wil, de schoft in ’t hele spel is die ruigaard van ’t Hoogveld. Ze moesten hem... maar volgens ons krijgt die zijn paart nog. Hij zal al hard en ver mogen lopen, eens komt Janneke van pas, loontje om zijn boontje.</p>
<p class="indent">Het assisenhof is ons tegengevallen: op twee dagen was alles gedaan, gelukkiglijk met een vrijspraak. Zo slim waren ze dan toch, die van ’t gerecht, dat ze direct zagen: er is geen bewijs, geen schijn van. Maar we hadden ons <i class="calibre10">Nieuws van den dag</i> wel in stukken kunnen trekken, als we lazen hoe die smeerlap van Glorieus daar stond te getuigen. De mensen van het dorp die er geweest zijn, zeggen dat hij een bezem ingeslikt had, hij kikte niet, bloosde niet, rauwweg kwam alles eruit. Rosa, zeggen ze, bedekte haar gezicht van schaamte, hij bougeerde niet. Hieldt gij van haar? vroeg de rechter. Ja, zei de verdomde schoelie. Wist gij dan niet, vroeg de rechter, als ge van haar hieldt, dat gij haar voor het gerecht bracht? Waarom deedt ge dat? Zoudt ge hem niet de kop klieven, hij antwoordde dat hij wou dat alles volgens recht ging. Maar laat die eens naar huis komen! De verdedigers hebben het hem al goed gegeven: de verwaande boerenknecht, die meent dat hij het recht is. Goed gedraaid, maar wat geven die van ’t Hoogveld om zo iets, die moet ge op hun kop slaan, anders voelen ze ’t niet. Er bovenarms op trommelen, zeggen wij.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap33.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap35.html" class="calibreANext"> next page</a>
    
  </div>

</div>

</body>
</html>
