<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap38.html" class="calibreAPrev">previous page</a>
        

        
          <a href="chap40.html" class="calibreANext"> next page</a>
        
      </div>
    

    
<div class="booksection">
<p class="chap">19</p>
<p class="noindent">Maar toen hij goed en wel betaald had en de zaak voor hem begon, was zij voor de koster afgedaan, afgelopen. Want de voornaamste profijten lagen voor hem in het bijeenbabbelen van nieuwe melktoeren. Die nieuwe klanten moesten gewonnen worden met prima melk en prima kon die melk slechts zijn als men al het water in de stopen voor de verkochte melktoeren goot. Daar werd een paar maanden mee gewacht, juist lang genoeg om er Thijs van te overtuigen dat hij nu eindelijk op goede baan was en wel kon beginnen met de witte steentjes. Twee werklieden plaatsten ze op 1,50 m hoogte, de tweede-bovenste rij was een fries van rode bloemen. Hijzelf stond op de ladder en zette de rest van de muren in olieverf. Daarna zou hij beginnen met zijn handel in boter en eieren. De eerste die zijn melk niet meer wilde was een oude rentenierster, die alleen woonde en haar gebit niet op zijn plaats kon houden. Ze hapte naar dat gebit in ’t Vlaams en in ’t Frans en Thijs gaf zich niet veel moeite om haar klandizie te behouden. Goede waar prijst zichzelf, ze zou wel terugkomen.</p>
<p class="indent">De tweede was een fijne dame, die twee kinderen had en het onverantwoordelijk noemde zulke melk te verkopen; had Thijs zelf geen kinderen? Ze zou nooit discuteren over de prijs, al wat ze vroeg was prima melk. Daarom was ze indertijd klant geworden van de koster, maar sinds die uit de zaak was had ze te klagen. Het kon zo niet meer duren.</p>
<p class="indent">Die dag waren er tien klagers en Thijs maakte hun boodschap over aan zijn leveranciers. Zij verzekerden hem dat het steeds dezelfde melk was, maar het seizoen was er ook voor veel tussen. In de lente als er nieuw gras is, smaakt de melk anders en ze is blauwachtiger. Maar Thijs kende ook iets van melk, hem moesten ze niets wijsmaken. Toen zeiden ze scherp dat zij in elk geval de melk zuiver afleverden, maar voor de kwaliteit niet meer konden instaan, van ’t ogenblik dat ze hun wagen verlaten had. Nog scherper werden de ogen van Thijs, toen hij antwoordde hen misschien niet goed begrepen te hebben. Ze moesten maar eens afstappen en hem uitleggen wat ze daarmee bedoelden. Het waren twee dikkerds, even klein als hun broer, maar dubbel zwaar en moed was niet hun hoofdgebrek. Allee, allee, Thijs verdiende toch geld genoeg, wat maakte hij zich ongerust over de reclamaties van een koppel kneuten, drink hier rechtover een glas bier met ons, kom.</p>
<p class="indent">De klanten bleven Thijs afvallen en toen de dikkerds begonnen te voelen dat behendig deinzen en joviaal doen de langzaam opstekende woede van Thijs niet meer kon afleiden, weken zij opeens ijlings uit: als Thijs te klagen had, moest hij zich maar tot hun broer wenden, met die had hij contract gemaakt, niet met hen.</p>
<p class="indent">Die broer was met geen ogen meer te zien, zelfs postkaarten met dringend verzoek eens binnen te komen, scheen hij niet meer te ontvangen. Thijs nam zich voor nog eens alle krachten in te spannen en de verloren klanten van zijn voor meer dan de helft uitgedund lijstje nog eens te bezoeken en te overreden, ook met het oog op de verkoop van zijn prima eieren en boter. Hij moest niet ver gaan, van de eerste, die met het gebit, vernam hij alles. Elle prenait de nouveau du lait chez ce monsieur si gentil, bij die koster et elle savait maintenant à qui la faute. C’est vous! ‘Moi?’ vroeg Thijs. Ja, gij, zei ze en gij zijt ’nen deugniet, elle savait bien comment il faisait, die meneer had het haar geëxpliqueerd. Il voulait être riche een beetje te rap, maar ça ne va pas comme ça, vous savez. Elle connaissait son numéro, zij kende zijn nummer maar de meneer had gezegd weer melk bij hem te nemen, dan zou ze zien dat hij goede melk leverde en dat het de voortverkoper was die er water bij goot. Dat had ze gedaan en maintenant elle avait de nouveau du lait comme avant. En ze sloeg de deur dicht.</p>
<p class="indent">Thijs schreef geen postkaarten meer, hij ging regelrecht naar de koster. Een grote dikke vrouw vroeg hem of zij de boodschap niet kon overmaken, want meneer was nog in de kerk voor een late lijkdienst. Thijs zei dat hij nog eens zou terugkomen en wachtte buiten. Toen hij meneer had zien binnengaan, zei de grote dikke weer, dat meneer nog niet thuis was en dat het nu wel late avond kon worden. Dat is niet erg, madam, zei Thijs, roep hem in alle geval maar, want ik heb hem zien binnenkomen. Ze verontschuldigde zich heel beleefd. Ze had boven de kamers gedaan en meneer zal dan binnengekomen zijn zonder dat zij het hoorde. Een ogenblikje, alstublieft.</p>
<p class="indent">De koster verontschuldigde zich nog veel vriendelijker. Wat een vervelend toeval, hij had zo iets nog eens voorgehad, ook met een goede vriend, enfin die brave man begreep dat direct. Thijs liet hem rustig uitwauwelen. Thijs kwam voor die zaak van de melktoer. Hij had die dus gekocht en betaald. Van toen af had hij slechte melk gekregen en stilaan zijn klanten verloren. Nu was de koster achter zijn rug de klanten gaan bezoeken, hun zeggen dat Thijs de melk vervalste en hen weer aanwerven voor zichzelf, om daarna de melktoer, die Thijs gekocht had, nog weer eens te verkopen aan een andere snul. Maar Thijs is geen snul, Thijs komt zijn geld terughalen. Het moet hem binnen de vijf minuten hier op tafel neergeteld worden. Daarna zullen we verder zien.</p>
<p class="indent">De koster lacht schetterend. Thijs zegt: ik zie dat ge mij nog niet kent. Ik kan geen onrecht verdragen. Om een sjanfoeter als gij kapot te trappen gelijk een rups, daar heb ik alles voor over. Hier in de kamer nijp ik u dood. Hij zegt het doodkalm, zich bedwingen heeft hij al geleerd.</p>
<p class="indent">Gêchêchê, wat voor een vieze is meneer nu. Liza kom eens hier, ga hiernevens de politie opbellen, zeg dat er hier een meneer is die mij wil vermoorden. De grote dikke verbleekt en grijpt naar haar hart, maar Thijs raadt haar het telefoneren sterk af, want eer zij gebeld heeft is haar man al dood. Hij heeft ook eens recht gezocht bij de politie, madam, maar in ’t vervolg zorgt hij er zelf voor. En kalm legt Thijs haar uit wat hij koster al voorgehouden heeft. Zijn geld moet hem nu onmiddellijk terugbetaald worden.</p>
<p class="indent">Daarop komt de dikke los. Of Thijs zich niet schaamt een eerlijk man zo te verdenken en te bedreigen.</p>
<p class="indent">Zij weet van de knoeierijen niet, haar verdediging is eerlijk. Zij windt zich op, al luider en luider en eerst dacht ze, zegt ze, dat Thijs een zot was, ergens uit een gesticht ontsnapt, maar nu ziet ze dat hij eenvoudig een bandiet is. Hewel goed, hij zal het geld hebben als hij meent er ver mee te kunnen lopen.</p>
<p class="indent">En ik dacht madam, zegt Thijs, dat gij wist wat voor een deugniet uw man is, maar gij zijt een eerlijke vrouw. Geef mij het geld en als hij de moed heeft de politie te verwittigen en heel de zaak voor het gerecht te brengen, zal ik niet loochenen dat ik het geld terug heb.</p>
<p class="indent">Zij deinst ontzet achteruit, haar mond hangt open, het wordt doodstil. Opeens gêgêcht weer de koster. Er staat toch alleen in het contract dat Thijs drie jaar lang van zijn melk moet nemen, er staat toch niet bij dat het prima melk moet zijn. Hij bemerkt bijtijds hoe zijn vrouw hem aankijkt, slaat om en tracht zich boos te maken. Wat voor manieren zijn dat nu, die vent zou hem nog slecht maken in de ogen van zijn vrouw. Bel eens gauw de politie op, Liza.</p>
<p class="indent">Gebogen nadert Thijs hem, de handen achteruithoudend, gereed om hem op te pakken en van hoog op de vloer te smijten. De vrouw komt tussen hen staan, tussen de deinzende en de naderende.</p>
<p class="indent">Ik geef u het geld terug, zegt zij. Er is een instinct dat vrouwen de kwaliteit van mannen onfeilbaar verraadt. Er is niet veel kosters aan haar kosterke. Het is een loos ventje dat er absoluut komen wil, dat wist zij al lang, maar dat hij tot grof bedrog in staat was had zij nooit gedacht. Opeens kent ze hem doordat ze met vrouwelijk instinct Thijs gelooft: die is eerlijk.</p>
<p class="indent">De koster denkt dat zij een list gebruikt om weg te geraken en de politie op te bellen, hij praat druk. Het is zo nog het beste. Hij geeft dus het geld terug en zij zullen dus het geval in der minne laten oplossen door het gerecht. Dat is een zuivere toestand, niet waar. Er is hem veel aan zijn goede faam gelegen en hoe dit nu ook afloopt, hij eist in elk geval een beslissing van het gerecht om te laten uitmaken dat op hem niets te zeggen valt; hij is te goeder trouw. Hoe langer zijn vrouw wegblijft, des te zekerder is het voor hem dat zij hier dadelijk met een agent gaat verschijnen. Goed heeft zij dat geflikt: hard op de trap getreden om te doen denken dat zij boven het geld ging halen en dan onhoorbaar de voordeur geopend. De koster begint al over het weder, maar als zij verschijnt met geld in de handen, vaart hij uit of zij zot geworden is. Zij antwoordt knaks dat hij maar een klacht moet indienen.</p>
<p class="indent">Als Thijs het geld op zak heeft en de koster de rug toekeert, is er iets dat hem weerhoudt: het gevoel dat ook bandieten op zulke wijze geld afpersen. Hij vraagt pen en papier en schrijft met rustige hand een ontvangstbewijs voor de somme van zoveel, hem teruggegeven bij wijze van nietigverklaring van zijn aankoop van een melktoer.</p>
<p class="indent">Hij laat stilte achter. ’s Avonds begint de vrouw in die stilte te schreien. De koster tracht haar uit te leggen dat de deugnieten eigenlijk zijn broers zijn, die knoeien met de melk, voor zover men dat knoeien kan noemen. Waar wordt ergens in Brussel melk verkocht die niet vervalst is. Er is geen land in Europa waar de controol op de melk van staats- en stadswege zo slordig en slecht georganiseerd is. Zo spreekt hij ook waar hij op klanten uit is en voegt er dan bij dat er niets anders op zit dan melk te kopen bij eerlijke handelaars. Maar zijn zelfverdediging is zwak. Zij zegt, tussen haar handpalmen door, dat hij toch van dat knoeien wist, vermits hij probeerde achter de rug van die arme man de klanten weer voor zich te winnen om de melktoer een tweede keer te kunnen verkopen. Ik ben beschaamd, schreit zij, ik durf niet meer buitenkomen.</p>
<p class="indent">Toen nam Thijs een volle korf eieren in de arm, hij nam in de andere arm een korf met boter, hij bracht de handen bij elkaar en nam met elke hand een stoop melk, overschot van die dag, hij keek om zich, zag dat in de garage niets meer stond dan zijn stootwagen, hij steeg krachtig het krakend trapje op, zette alles neer voor de voeten van Let, zei dat het voor haar en de kinderen was, eet het maar allemaal op, laat niets bederven en vloekte heel onchristelijk: godverdomme, nu wil ik eens zien! Alsof hij het vergeten had nam hij het geld uit zijn zak, legde het in twee pakjes op de eieren en de boter en zei: hier is ook uw geld terug.</p>
<p class="indent">Nu had zij van Rosa haar lesje wel goed geleerd, maar niet wat zij moest zeggen als hij het ooit teruggaf. Of was het nu omdat hij zei ‘uw geld’. In elk geval zij antwoordde spontaan dat het van Rosa was. Ook dat nog. Maar Thijs zag vandaag op geen kleinigheid. Hij verkwistte er geen woorden aan. Goed, zei Thijs, dan eten we dit op en dat geven we terug. Hij zette zich aan tafel en schreef een brief: Rosa, het geld ligt gereed en ik hoop dat ge het zo gauw mogelijk komt terughalen. Welkom op voorhand en ik dank u voor het geld. Thijs.</p>
<p class="indent">Nog rapper dan hij, zat zij aan de tafel: Thijs, heeft Let het toch gezegd, ik dacht wel dat ze het niet zou kunnen zwijgen. Thijs, het geld is van uw kinderen en ge moogt hun dat in geweten niet ontnemen en ik mag met mijn geld doen wat ik wil en doe mij dat verdriet niet aan, Rosa.</p>
<p class="indent">Rosa, het geld moet uit mijn huis, kom het halen, de kinderen zullen niets te kort hebben. Thijs.</p>
<p class="indent">Thijs, ge zijt nog altijd dezelfde zeveraar, maar ’t is goed, ik kom het halen en ik weet wel dat ge voor uw kinderen zorgt, dat bedoelde ik niet. Gij zijt een man en gelijk gij het wilt is het goed. Rosa.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap38.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap40.html" class="calibreANext"> next page</a>
    
  </div>

</div>

</body>
</html>
