<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap26.html" class="calibreAPrev">previous page</a>
        

        
          <a href="chap28.html" class="calibreANext"> next page</a>
        
      </div>
    

    
<div class="booksection">
<p class="chap">7</p>
<p class="noindent">Jaren geleden verdween ook Dolf Glorieus zo voor het eerst, maar die verdween totaal en Thijs schrijft brieven. Maar niet dat hij drie nachten in de wachtzaal van het Noordstation moet slapen, schuins met de elleboog wat op zijn pakje leunend, want liggen mag men op die banken niet; wel echter dat hij, dierbare ouders, direct werk heeft gevonden, in de stad is werk genoeg. Hij schrijft ook niet dat hij toevallig een broodkarreke mag stoten, doordat een van de vijftien uitdragers op een morgen toevallig weggebleven is en over die was men toch niet tevreden, maar dierbare ouders, dat hij zich zoiets gekozen heeft om meteen de stad te leren kennen, hij kijkt nu goed uit zijn ogen naar een gunstige gelegenheid. Het is zeker nog maar een eerste begin, beminde Rosa, maar het is toch een kostwinning totdat hij soldaat wordt en met wat hij nu leert van commerce, zaken en van de stad, zal hij na zijn dienst direct iets goeds kunnen beginnen. Hoe gaat het nu met Let? Het is triestig dat hij haar zelf niet kan schrijven, want hij gelooft niet dat ze er veel van zou verstaan, maar wees zo goed haar te zeggen dat ze hard moet werken en doen wat hij haar gezegd heeft, dan zal hij haar ook een ‘kado’ meebrengen uit de stad.</p>
<p class="indent">De meestergast Jan woont in een achterhuizeke op de binnenkoer van de bakkerij. Hij bestudeert daar sinds jaren de beurskranten, die hem een ideaal bijgebracht hebben: van den buiten jong en arm naar de stad komen, hard werken, zuinig leven, veel sparen, met die spaarcenten bij hem, meestergast, om raad komen, ze onder zijn leiding, door voorzichtige en toch koene speculatie verhonderdvoudigen en daarna, oud maar nog fleurig, terugkeren naar het geboortedorp, er in een landhuisje rentenieren, erelid van de fanfare en schepen worden en als belangeloos raadgever de fortuintjes van gans de gemeente beheren.</p>
<p class="indent">Welgevallig rust zijn hand dus op de schouder van Thijs, die door jeugd, armoe en herkomst aan het beginstadium van het ideale leven beantwoordt. Hij wijst hem de spreuken aan die hij zelf op de muren heeft geschilderd na de werkuren: ‘Jong gewerkt is oud gerust’. ‘Naarst en vlijt, wint altijd.’ ‘Bakt uw broodje voor later.’</p>
<p class="indent">Hij heeft seffens in de gaten dat Thijs zich ’s morgens aan het kraantje wast en zonder te vragen of hij ’s nachts niet buiten op een bank of in de statie slaapt, biedt hij hem een kamertje boven op de bloemzolder aan. Daar heeft hij zelf als jonge knecht geslapen, want hij komt ook van den buiten, een dorp bij Halle.</p>
<p class="indent">Er zijn vijftien broodkarrekes. Het slechtste is voor Thijs, de verste rit ook. De eerste dagen doet Thijs niets dan verloren rijden en de meiden vragen hem of die met zijn rosse krullekes niet meer komt, die plezante. Terwijl ze de deur langzaam toeduwen bezien ze hem, de boer, van onder tot boven. Met de ogen pinken heeft geen vat op hem: hij is hier niet om Rosa te vergeten.</p>
<p class="indent">Als hij de weg kent en lang vóór de anderen terug in de bakkerij is om de toevallige bestellingen rond te voeren, worden de veertien anderen zijn vijanden. Hun aanvoerder is Jef, de oudste, een Brusselaar van minstens dertig, die met het wagentje blijft rijden omdat hij dan altijd op de straat is. Zijn vrouw rijdt ook met een wagentje, maar die moet het stoten. En zij moet haar haringen, garnalen en caracollen zelf verkopen, zich moe schreeuwen en het verlies van het onverkochte wagen. Hij heeft zijn vaste adressen, geen risico, niets dan vrienden en vriendinnen. Heel de stad kent hem, men lacht al als hij van verre aankomt. Hij vraagt Thijs of hij soms een taxi huurt om zich te laten voorttrekken. Zó niet, boerke, is dat goed verstaan? Wil hij zichzelve pompaf rijden, dat moet hij weten, maar dan moet hij ergens in het park een uur blijven zitten tot de anderen terug zijn, want zij zijn niet van zin om zijnentwil sigaren te krijgen of zich dood te rijden.</p>
<p class="indent">Maar Jan telt Thijs het eerste weekloon in de hand en Thijs schrijft niet dat hij Dina zijn loon stuurt tot de laatste cent en wat hij zich daarvoor al ontzeggen moet, maar dat hij stuurt, dierbare ouders, wat hij met zuinig leven kan overhouden, want in de stad kost alles duur, zelfs water. Hij hoopt dat het geld welkom zal zijn als een kleine vergoeding voor alles wat zij voor hem van kleinsaf gedaan hebben, o neen, dat vergeet hij nooit, vader en moeder. Hij schrijft niet dat hij een mager loon heeft en niet eens de kost krijgt in de grote brood- en kleingoedbakkerijen Cop en Cie. Noch dat hij leeft van allerlei restanten, verzuurd lekkers en nu en dan een worstebroodje dat Jan hem toestopt. De late bestellingen aan de telefoon, die anders afgezegd worden, voert Thijs uit en dan heeft Jan een rekening gemaakt met een fooi inbegrepen. Beminde Rosa, wat de verdienste betreft is het nog maar een eerste begin, maar de bijverdiensten vermeerderen dagelijks. Want Jan meent het met hem. Maar Jef ook. Die snijdt met zijn mes een band van een wiel door. Thijs achtervolgt hem tot aan de ovens, raakt hem kwijt in het halfdonker en tussen de zakken, krijgt van ergens een bezem in het gezicht. De bakkers schateren, maar Thijs trekt de Brusselaar bij de benen van een stapel stookhout en troeft hem zo ongenadig af, dat de verenigde bakkers hem te lijf gaan.</p>
<p class="indent">Zonder Jan zou hij de straat opvliegen, nu vliegt Jef. Jan is de enige die die Brusselse zwanzer nooit heeft kunnen uitstaan. Jef heeft hem nooit aan het lachen gekregen: hoe zotter hij raasde, des te ernstiger keek Jan. ‘Ge zult het ver brengen met uw grappekes, gij!’ Maar de hele bakkerij vloekte tegen de boerenpummel en de tien maanden dat hij hier is, heeft hij, daarvan alleen, al een portemeneke. De meestergast heeft hem al beloofd dat hij na zijn dienst mag terugkomen en dan zal hij bakker benoemd worden.</p>
<p class="indent">Op zekere dag sturen de bakkers hem met een groot pak, zeer dringend, naar een steeg, ergens nabij de Hoogstraat. Thijs vraagt zich af, wie hier patisserie van de grote brood- en kleingoedbakkerijen Cop en Cie kan besteld hebben en aan het opgegeven nummer hangt wel een stokvis naast de deur, maar geen bel. Het winkelraamke exposeert twee kistjes haringen, een kom mosselen in ’t zuur, drie citroenen en twee bokaaltjes pekelharing. Thijs gaat toch maar binnen en wacht. Eindelijk begint de lamp aan het plafond te rammelen, iemand daalt de trap af en het is Jef. Jef zegt niet veel, opent het pak met allerlei lekkers, een krentenbrood en patekes, leest het briefje waarop de bakkers hem dit alles cadeau doen en de strontboer sturen ze er hem bij, die moet hij maar eens op zijn gemak afrossen. Jef schatert en wrokkig is hij niet, Thijs moet even mee naar boven komen en een tas koffie drinken.</p>
<p class="indent">Boven is het nog erger dan in het winkeltje. Naast de Leuvense stoof zit een stokoude vrouw met een kat op de schoot. Jef roept haar toe, bomma, dat dit een oude kameraad is, het is door die dat hij buitengevlogen is. De oude kijkt met waterogen naar Thijs op en het hart van Thijs keert zich om en weer om en nog eens om. ‘Het is daarvoor precies,’ zegt Thijs, ‘dat ik gekomen ben. Ik heb er veel spijt van,’ zegt Thijs, ‘dat het zo afgelopen is; als ik dat geweten had!’ Hij laat zich door Jef wel joviaal op de schouder slaan, maar niet aanmanen over iets anders te spreken, omdat het vergeten en vergeven zou zijn. ‘Het is niet vergeten en vergeven,’ zegt Thijs, ‘het moet goedgemaakt worden, daarmee uit’ en het is daarom dat hij speciaal gekomen is.</p>
<p class="indent">Hij staat groot tussen tafel en stoof en spreekt over de goede broodwinning die hij thuis heeft. Hij is maar naar Brussel gekomen om een stiel te leren, maar wat kan men er veel van leren bij Cop en Cie, als men heel de dag de straat op moet. Dus dat is hem fel tegengevallen en binnenkort moet hij toch soldaat worden, wat geeft hij erom, thuis wat zonder werk te zitten, hij zegt zijn dienst op ten voordele van Jef. Hij bluft dat hij alles te zeggen heeft bij de meestergast, roept aan het oor van de oude dat Jef zijn plaats terugkrijgt, laat dat maar aan hem over, meter, dat is in orde, weigert iets van het lekkere te eten, koopt Jef beneden tien haringen af en deelt ze aan de bakkers uit met de complimenten van Jef die dat voor hen meegegeven heeft. En ze zijn wel bedankt.</p>
<p class="indent">Het is zijn schuld niet dat Jan van de zwanzer uit de Marollen niet meer wil weten en het is de eigen schuld van Jef, niet eens meer te komen vernemen hoe het met de zaak staat. Hij heeft een reden om thuis te zitten, daar bomma niet meer de trappen af kan om de klanten te bedienen en zijn vrouw leurt immers met meer ijver nu ze alleen de kost moet verdienen!</p>
<p class="indent">Maar Thijs wacht op hem en, beminde Rosa, hij weet wel niet of hij hier zal terugkomen na zijn soldatendienst, want hij heeft nu al meer van de stiel geleerd dan men hier denkt. Hij vraagt de prijzen van de bloem en berekent daaromtrent de onkosten en de verdiensten. In een grote zaak gaat veel verloren. Als men zoveel mogelijk alles zelf doet en naziet, kan men in proporse meer verdienen. De meestergast is bijna een vader voor hem. En hoe is het met Let? Wees zo goed haar te zeggen, dat ze hard moet werken, doen wat hij haar gezegd heeft, dan zal hij haar ook iets meebrengen uit de stad. Ook voor u, beminde Rosa. Somtijds komt hem de mismoed aan het hart en is het precies alsof hij haar in geen jaren meer gezien heeft, maar denk niet dat hij treurt. Hij werkt welgezind nacht en dag en begrijpt heel goed dat het er bij haar niet van komt hem te schrijven. Hoeveel plezier het hem ook zou doen, hij denkt: geen nieuws, goed nieuws en kust haar uit de verte. Hij schrikt van het woord kus, maar het staat er. Hij steekt bezorgd en nadenkend de brief in de omslag, haalt hem er weer uit en schrijft erbij: de handen. Ik kus u uit de verte de handen. Dat mag en het is een teken van fijne manieren.</p>
<p class="indent">Hij vermoedt niet dat de onderwijzer haar al van dichtbij kust.</p>
<p class="indent">En niet de handen.</p>
<p class="indent">Dat is er anders ook maar een van kleine komaf, zijn vader is maar schoenlapper met een nest kinderen. In eigen dorp kreeg hij geen gezag over de schooljeugd, maar nu heeft hij trots zijn plaats opgezegd en hij rijdt elke dag per velo naar een dorp op de rand van Brussel. Dat geeft hem meer aanzien, zijn vader vertelt dat hij daar al schoolhoofd is, zo jong nog. Het is wel maar een nieuwe school met voorlopig twee klassen, maar de wijk breidt zich uit. Onze Karel, zegt de schoenlapper en vroeger heette de jongen Charel.</p>
<p class="indent">Karel vraagt of Rosa van iemand anders gehouden heeft, omdat zij hem zo lang niet heeft willen zien en dan opeens als binnengeroepen. Zij vraagt van wie zij dan wel zou gehouden hebben. Zij is nooit van de hoeve weggeweest, nooit naar een kermis of feest. Dan zou zij hier op de hoeve moeten gevrijd hebben, zeker met de oude Heinke? Zijn vrouw is juist dood en acht kinderen heeft hij al, dus daarvoor zouden ze niet meer moeten zorgen! ‘Misschien,’ zegt de onderwijzer, ‘met die Thijs die hier nu weg is.’ En zij: och ja, natuurlijk, met Thijs. Maar lachen kan zij niet en als zij er wil bijvoegen dat hij nu met een broodkarreke rijdt in Brussel, is het of haar de keel toegeknepen wordt, opdat zij hem niet bespotte die zij niet waardig is en verraadt.</p>
<p class="indent">‘Wat is er Rosa, wat hebt ge?’</p>
<p class="indent">‘Niets.’</p>
<p class="indent">‘Heb ik iets miszegd?’</p>
<p class="indent">‘Maar neen.’</p>
<p class="indent">Wat zou zij anders hebben dan zijn brieven, waarin hij goed is en bezorgd, nooit een woord over hetgeen hem aangedaan is, nooit een vermoeden dat zij minder trouw is dan hij en hij snakt, schrijft hij, naar een brief, maar zij moet hem daarom toch niet schrijven. Ik begrijp dat, beminde Rosa.</p>
<p class="indent">De kussen smaken haar en dus ook Karel niet meer. Hij moet voor de donker weg, zogezegd omdat zij werk heeft. Hij gaat node en vindt haar grillig: zij kan hem opeens onverklaarbaar beu worden. Als hij weg is, wordt zij boos op zichzelve en korzelig, want met Thijs kan het toch niets worden, maar al haar bloed en haar vezelkes kunnen niet afleren, bijwijlen heet naar Thijs te verlangen.</p>
<p class="indent">En als Thijs het erf opstapt, legt zij de hand op het hart en verkleurt minstens driemaal. Niet omdat hij ongedwongen de hoeve nadert waar hij weggejaagd is; ook niet omdat zij hem ontrouw geweest is en haar Karel misschien dadelijk komt, maar omdat hij in de poort wuift met een losse, sierlijke hand die zij van hem niet kende, omdat hij zo groot is en zo stads gekleed. En de zwierigheid van zijn gang is vervlugd, niet meer van den buiten. Hij is mooi, zijn stem is vermalst. Dag Rosa, zegt hij, en steekt de rechterschouder wat naar voren om haar een hand te geven. Hij vraagt hoe het gaat, hij gaat binnen om allen te groeten, maar daar zitten alleen Let en de boer. De ene slaapt met het hoofd op de tafel, de andere in het geschenk van Thijs. De andere vraagt hem wie hij is en, als hij dat vernomen heeft, wat hij komt doen: ze hebben al een andere knecht. De ene kijkt hem met slaapogen aan alsof zij hem niet kent. ‘Wie ben ik?’ vraagt Thijs.</p>
<p class="indent">Zij: ‘Thijs’. Hij buigt zich naar haar toe. Of zij veel slagen gekregen heeft terwijl hij weg was. ‘Ja’. ‘Van wie?’ ‘Van allemaal’. ‘Heeft zij geen beter kleed dan dat voor ’s zondags?’ ‘Jawel’. Dan moet zij het dadelijk gaan aantrekken en in het vervolg elke zondag. Zij gaat al.</p>
<p class="indent">De boer roept zo hard hij nog kan: we hebben al een andere knecht, ga naar huis.</p>
<p class="indent">Thijs gaat buiten. Hij ziet de onderwijzer. In de poort springt die van zijn fiets en hij is hier geen schichtige bezoeker. Hij gaat recht op Rosa toe en kust haar, die hem niet bijtijds afgeweerd heeft. Dan kijkt hij snel om, voelend dat er iets ongewoons is, en hij ziet Thijs in de deur staan. Om hen niet te storen, gaat Thijs terug binnen en nog nijdiger roept de boer: we hebben al een andere knecht, zeg ik u, ga naar huis!</p>
<p class="indent">Waar kan Thijs blijven, binnen noch buiten, hier niet, thuis niet, in Brussel niet en hij wordt aangesnauwd vanuit zijn rolzetel die nog niet betaald is, want hij had hem alleen aan de boerin, niet aan de boer, gegeven. Hem rest niets anders dan Let, de enige die zijn grootmoedigheid niet afwijst. Zij laat zich het glazen halssnoer omhangen, steekt haar hand door het verguld armbandje en het is hem genoeg dat zij haar tanden eens bloot lacht, die zijn prachtig. Hij gaat met haar wandelen, niet door het veld, noch geheime hoekjes zoekend, maar in de geest van haar moeder, naar het lof. Hij spreekt tot haar woorden van de boerin, zoals hij die als knaap gehoord heeft. Hij verklaart melancholisch dat het leven niet veel biezonders is, neemt dat van hem aan, hij kent de wereld, in de stad ziet men nogal iets. ‘Een mens,’ zegt Thijs, ‘moet geloof hebben om zich te troosten.’ Hij herinnert zich die woorden van de boerin, maar over het geloof zijn die van Glorieus allemaal om ter gauwst uitgepraat. Als ze van iets moeten sterven, zoals iedereen, zal het toch nooit van geloof zijn. Thijs moet fel de wenkbrauwen fronsen om zich te herinneren wat de boerin al meer zei over dat onderwerp. ‘De mensen moeten goed zijn voor malkander,’ zegt Thijs, ‘en hoe kunnen ze goed zijn als ze niet geloven, dat verstaat ge toch ook wel, daaraan ziet ge genoeg,’ zegt Thijs,</p>
<p class="indent">‘wat het geloof is. Heeft Rosa kennis met die schoolmeester?’</p>
<p class="indent">‘Ja.’</p>
<p class="indent">‘Ge ziet,’ zegt Thijs, zonder verpinken, ‘dat is een braaf en deftig meisje, daar komen deftige jongens op af. En zo zal het met u ook gaan als ge braaf en deftig blijft. Uw moeder was altijd zo bezorgd voor u en ze ziet u vanuit de hemel, vergeet het niet. Vrijt ze hard met die schoolmeester, ik wil zeggen, hebt gij niet met jongens gelopen?’</p>
<p class="indent">‘Neen, Thijs.’</p>
<p class="indent">‘Goed dan. Opgepast, ik zeg het u. Met een deftige jongen is het wat anders, dat zou ik toelaten. Is er soms iemand die ge gere ziet?’</p>
<p class="indent">Zij glimlacht nauw merkbaar met weke, volle lippen.</p>
<p class="indent">‘Zeg het maar gerust, mij kunt ge alles zeggen, ge moet zelfs, het is de wil van moeder. Ik zie dat ge iemand gere ziet. Wie is het?’</p>
<p class="indent">‘Gij.’</p>
<p class="indent">‘Ik,’ schrikt Thijs, ‘ziet ge mij gere?’</p>
<p class="indent">‘Ja.’</p>
<p class="indent">‘Omdat we van kleinsaf samen geweest zijn, misschien, toch niet gelijk man en vrouw, toch niet om te trouwen?’</p>
<p class="indent">‘Jawel.’</p>
<p class="indent">‘Het is toch ongelukkig met u,’ zegt Thijs, ‘is er nu geen verstandig woord uit u te krijgen? Weet ge nu nog niet dat het niet deftig is, wat ge daar zegt? Hebt ge ooit een meisje geweten dat zelf de eerste stap doet? Hoe wilt ge getrouwd geraken als ge zo zijt, ik zal met u nog blijven zitten.’</p>
<p class="indent">Hij legt haar in ’t lang en breed uit hoe die zaken in elkaar zitten. Het is de jongen die eerst moet verklaren dat hij van haar houdt en dat niet eens, maar honderd keren. En dan moet zij niet direct daar zijn met haar ja. Een deftig meisje is dan wat verlegen, het bloost, het lacht wat, het draait lief het hoofd wat weg. ‘Zo,’ zegt Thijs, ‘zo doen ze dan.’ Hij houdt het goedig gelaat wat scheef, kijkt naar zijn neus en zet een verlegen pruilmondje. Dat verstaan de jongens wel, dan weten ze dat het niet neen is. Maar dat doet men natuurlijk niet met iemand waar men niet van houdt, opgepast, niet met de eerste de beste, niemand bedriegen. En als hij dan lang aangedrongen heeft, heel lang, want men moet de beste op de proef stellen, dan eerst slaat een deftig meisje de armen rond zijn hals en zegt niet botweg ja. Het is veel beter niets zeggen, maar hem zo verliefd te kussen dat hij wel voelt: ja, ze houdt van mij. Zo gaat dat. En als men ja zegt, dan stillekes, verlegenweg. Enfin, ze is nu toch een groot meisje, moet hij, jongen, haar dat nu leren, zal ze nu altijd kind blijven? Is er iemand anders die ze gere ziet, denk eens goed na, een beetje liefde is genoeg, de rest komt later wel vanzelf.</p>
<p class="indent">‘Neen.’</p>
<p class="indent">‘In alle geval,’ zegt Thijs, ‘wat ge daar gezegd hebt telt voor mij niet, dat is kinderpraat, dat hoor ik nog niet eens. Een meisje vraagt een jongen niet. Zolang ik u niet gevraagd heb is er niets gevraagd. Dus gij zijt nog vrij, onthoud dat, want er kan een andere komen.’</p>
<p class="indent">‘Ik wil geen andere.’</p>
<p class="indent">‘Dat is flauwe praat,’ zegt Thijs. ‘Wanneer trouwt Rosa?’</p>
<p class="indent">Dat weet zij niet.</p>
<p class="indent">De dagen gaan Thijs te traag. Op de hoeve wil hij niet meer komen, om Rosa de verlegenheid te besparen en het is beter dat Let hem niet ziet en vergeet. Thuis smaakt het brood niet dat hij in ledigheid eet. De ouders die hem, vreemdeling, dulden, belasten hem met een dankbaarheid die hem te zwaar weegt en als moeder, die niet verbergen kan dat ze hem het liefste ziet, vriendelijk is, loert hij naar vader of het hem niet ontstemt. Dina maakt hem een pak eten klaar als hij eindelijk vertrekken kan, maar hij vergeet het met opzet en heeft maar de helft aangenomen van het geld dat ze hem had toegestopt.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap26.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap28.html" class="calibreANext"> next page</a>
    
  </div>

</div>

</body>
</html>
