<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap71.html" class="calibreAPrev">previous page</a>
        

        
          <a href="chap73.html" class="calibreANext"> next page</a>
        
      </div>
    

    
<div class="booksection">
<p class="chap">27</p>
<p class="noindent">Wat zal ik zeggen, Jan Houtekiet was dus vertrokken, maar waarom? Hij was het dorp al doorgereden toen hij opeens rechter ging zitten en verrast zei: ‘Dedju!’ Hij deed het paard rechtsomkeer maken en, toen hij weer met zijn kop op Deps stond, liet hij het stilstaan, staarde naar het punt van de toren en een tempeest stak van heel ver in hem op. Wat is een tempeest? Het begint met zuchtjes welke de zon met eeuwig en eeuwig schijnen weet te ontlokken aan het grondeloos rustig en oneindig water van de zee. Deze zuchtjes stijgen op in de vorm van wolkjes, die zich verzamelen tot grote wolken, zich laden met bliksems en donder en dit geweld over de aarde kunnen laten losbreken, maar ook er rustig overheen drijven, beheerst in hun kracht. Zulk een tempeest stak op in het groots en rustig gemoed van onze stamvader Jan Houtekiet, toen hij zijn berewagen terug naar Deps had gekeerd en zich zat af te vragen waarom hij nu eigenlijk vertrokken was en of hij, om het klaar en duidelijk te zeggen, niet gevlucht was. Dju! Kon hij de toren niet in brand steken, de pastoor onder zijn gat schoppen tot hij Deps uit was, kon hij niet kort en goed verklaren dat hij nu lang genoeg geduld had gehad, dat al wie zijn manier niet goed vond juist een half uur tijd had om zijn vodden bijeen te rapen en te verhuizen naar de Zandstraat? En dat de eerste vrouw die nog haar mond zou durven opendoen over duivelen en zielen en zo van alles, verdomme zou zien wat Jan Houtekiet met haar zou aanvangen. Dierf en kon hij dat allemaal niet? Kon hij heel Deps als het erop aankwam niet leegmaken en platbranden en uit de angstige te hoop gelopen Depsers juist die kiezen die hij er hebben wilde, tot de anderen zeggend: gij niet meer, maakt dat ge wegkomt? Was hij niet veel te onnozel goed geweest, had hij zich in zijn geduldige barmhartigheid niet alles laten welgevallen, vooral van de schrikkelijke vrouwen, en was nu niet het uur gekomen om, in plaats van heimelijk met zijn beer te vluchten, hun eindelijk allemaal te laten zien wie hij was en hoe hij het wilde, want ze schenen dat van langsom minder te weten? Want hij had alles maar goedzakkig toegelaten en over zijn hoofd laten groeien en ook dat geraas van Baert, dat Deps een dorp moest zijn, leek op niets. Waarom moet het een dorp zijn? Als Jan Houtekiet niet wil dat het er een is moet het er ook geen zijn en, vriendschap of niet, dan moet Baert ermee uitscheiden. Zo verzamelt zich het tempeest in deze schrikwekkende man en wij mogen God wel danken dat hij niet heeft laten neerkomen de zweep die in zijn vuist trilde om zijn paard terug naar Deps te drijven, want hij was werkelijk de man om zijn woede uit te werken, ja Deps bijbels te verwoesten. Maar het tempeest dreef even onverklaarbaar over als het opgestoken was. Zo duister als hij naar de toren had gestaard, zo hoopvol blikte hij weerom tegemoet de wijde wereld die achter hem lag en waarnaar hij weer de kop van zijn paard wendde. ‘Ju,’ zei Jan Houtekiet en hij reed terug. Het lokkende onbestemde tegemoet.</p>
<p class="indent">Volgens de praatjes buiten Deps heeft hij zijn Lien met zestien kinderen laten zitten, elke vrouw die hij op zijn zwerftocht ontmoette overvallen en daarna nog ernstig geprobeerd met een heel jonge meid een nieuwe reeks van zestien aan te leggen, zo slecht was die Houtekiet.</p>
<p class="indent">De waarheid vóór alles. Jan Houtekiet is vertrokken omdat hij het beu was, omdat Lien toch zonder hem voort kon en omdat een verlangen naar zijn jeugd met nieuwe kracht in hem werkzaam was geworden. Het is waar dat hij door heen te gaan geen al te best voorbeeld gaf, maar nooit is het immers zijn bedoeling geweest goede voorbeelden te geven. Allen die hem gekend hebben of het beweren, verzekeren dat hij een door en door goed man was, die echter het kwaad uit het goed niet kende en beide bedreef met dezelfde gelijkmatige gemoedsrust.</p>
<p class="indent">Daar rijdt dan Jan Houtekiet.</p>
<p class="indent">Waar hij voorbijrijdt kent men hem. Wel roepen de kinderen zijn naam als een waarschuwing, veiligheidshalve deinzend naar de deur om hem te zien voorbijrijden en toch bijtijds te kunnen binnenspringen. De meiden echter, de vrouwen en mannen naderden hem gemoedelijk als hij ergens stilhield. Hij was voor hen het monster niet meer, de droes van jaren geleden. Hij was nu vooral de legendarische man, die het kasteel gedwongen had Deps te verkopen aan de prijs van slechte hei. En hij had de toren gebouwd. Voor de vrouwen was hij de onweerstaanbare, de gevaarlijke, de geheimzinnige. Ze waren blij hem nu eens van dichtbij te zien. Ze wachten naast haar man, bang en verlangend, tot hij zin in haar zou krijgen en zijn geheimzinnige betovering op haar laat inwerken. Dan zouden ze vluchten. Verbaasd waren zij omdat hij haar niet eens aankeek.</p>
<p class="indent">Hij liet hier en daar zijn paard grazen, trok alleen of met zijn beer de velden in en zocht de eenzaamheid op waar voor hem overal herinneringen lagen. Alles was veranderd. Een beekverbreding, om slechts dat te noemen, was totaal verdwenen. Hoeveel waterkiekens had hij hier niet gesnapt, hoeveel volle fuiken bovengehaald. Vier grote otters had hij hier gevangen. En nu liep hier de beek even smal als elders, de brede put vol leven en geheim was gedempt, er groeide malse klaver. De bomen, die toch twintig jaar ouder waren, leken kleiner. Andere waren geveld en lieten gaten waarnaar hij verbaasd en dromend staarde. De boeren die op het veld werkten praatten met hem, hij was geen vijand meer. Ze vroegen wat hij van plan was. Ze begrepen niet dat hij voor zijn plezier zo wat rondreed, thuis hebben ze mij toch niet meer nodig. Ze boden hem slapen en eten aan, juist wat hij niet nodig had, juist wat hij thuis met plezier verlaten had.</p>
<p class="indent">De vrijheid wilde hem maar niet smaken. Hij vroeg zich af of het misschien paard en wagen waren die hem hinderden. In zijn jeugd had hij dat immers allemaal niet. Toen was hij altijd overal en nergens, had nooit enige zorg, behielp zichzelf en alles was hem lust, genoegen, spel. Nu kreeg hij honger op bepaalde uren en stond rond te draaien, zoekend wat hij daartegen wel kon doen. Hij verlangde naar warme spijzen. Des avonds was het hem te stil. Hem te stil! Maar het allerergste was het gevoel belachelijk te zijn en oud. Belachelijk waren voor hem vroeger jagers en stropers die op wild uit gingen met een geweer, lieve deugd, en er dan nog nevens schoten; lieden die een vaste woning nodig hadden en een bed, niets konden doen of maken zonder veel gerief. En nu was hij het zelf ook een beetje. Van zijn beer had hij zich heel wat voorgesteld. Hij zou daarmee vertoningen geven, kunsten die men in de streek nooit gezien had, en er passeerden nochtans veel Bohemers met beren. Hij zou ook zijn paard dresseren. Maar nu het op vertoningen aankwam was hij te trots. Daarvoor had hij zijn beer eigenlijk niet, centen moest het beest hem niet opbrengen.</p>
<p class="indent">Tenslotte werd Jan Houtekiet een verlangen gewaar terug naar huis te rijden. Nauwelijks had het vorm aangenomen en was hij er zich van bewust, of hij sloeg op zijn paard en reed haast zonder oponthoud drie dagreizen ver om met de zwakheid gedaan te maken. Hij zou misschien nog verder gereden zijn, het land uit, altijd maar dieper het noorden in dat door geen bergen is afgesloten, maar hij kwam terecht in een groepje Bohemers, vijf wagens. De mannen omringden hem dadelijk en keurden zijn paard, een boerenpaard, veel zwaarder dan al de hunne. Houtekiet liet hun zijn beer zien. Zij hadden er ook een maar jonger en veel kleiner.</p>
<p class="indent">Het dorp lag een vijfhonderd meter verder. Men kon hier, op twee kilometer van het dichtstbij huisje, tienmaal vermoord worden zonder dat iemand iets hoorde; zo afgezonderd en eenzaam stonden de vijf wagens langs een lange zandbaan door de Limburgse hei. Maar dat verontrustte Jan Houtekiet niet. Hij zette zijn wagen zesde in de rij, groette de zigeuners zo maar met een hoofdknik of een pinkoogje en sliep in zijn wagen met de deur wagenwijd open. Niemand had hem uitgenodigd bij het gezelschap te blijven, hij wist niet eens of hij wel gewenst was. Al had hij een beer, hij was daarom immers nog lang geen Bohemer en al ware hij Bohemer geweest, hij hoorde daarom nog bij deze vijf wagens niet thuis. Zijn paard had ’s morgens kunnen verdwenen zijn, wat zou hij dan tegen al die mannen, minstens elf, beginnen? Nu en dan kwam een hoofd in de deur kijken. Eindelijk steeg er een zachtjes op de wagen en keek naar binnen. ‘Wat is er?’ vroeg Jan Houtekiet rustig uit het donker. De man trad traag binnen en zette zich op het bankje tegenover hem. Jan Houtekiet bleef liggen. Ze zwegen een hele tijd. Toen zei de Bohemer gebroken weg dat het een schone nacht was. Voor alle antwoord snorkte Jan Houtekiet, maar een beetje later gromde hij: ‘Ja, schone nacht.’ Hij vroeg zich niet af of die man iets tegen hem in de zin had, hem bewaakte terwijl de anderen er met zijn paard vandoor gingen, kwam zien of hij niet bespiedde wat zij ’s nachts deden, niets. Hij sliep en was wakker, hij was wakker en sliep. De man tegenover hem strekte zich met een zucht op de bank uit en sliep ook.</p>
<p class="indent">’s Anderendaags ontplooide Jan Houtekiet zijn talenten bij het vertinnen en ketels lappen, liet de andere mannen mee voor zijn paard zorgen, vertrouwde hun zijn beer toe waaraan zij wilden wennen, verdween ’s middags in de heide en kwam tegen valavond terug met drie hazen en een fraaie eiken stok, waaraan hij begon te snipperen en een krom handvat te forceren. Op een enkele dag was al het zijne het hunne en rommelde hij zelf in hun kisten en wagens. De eenzaamheid had hem tot nu toe gedrukt, en alsof hij deze geleidelijke overgang nodig had gehad, werd hij in hun gezelschap weer de zwerver van vroeger. Alleen in de hei had hij zich alweer helemaal thuis gevoeld en had hij weldra geen enkel onbehagen meer, behalve ’s avonds als hij zich na een heerlijke dag neerlegde. Dan dacht hij aan Deps en dat was zo erg niet, aan de vrouwen en dat was ook niet erg, aan Lien en dat ging nog, maar hij dacht aan zijn kinderen. En vooral dat jongste. Dat hij dat jongste toch niet meegenomen had.</p>
<p class="indent">Vijf à zes maanden bleef hij met de Bohemers zwerven langsheen de grens. Dat dit geen legende is, weet men op Deps, door het verhaal van een veekoopman, die twee tot driemaal ’s jaars langs die kanten kwam. Hij heeft Jan Houtekiet op zijn wagen zien zitten terwijl hij voorbij de kampplaats kwam met zijn vee, verre van gerust dat de Bohemers hem niet een paar stuks zouden afnemen. Hij was dus danig blij Jan Houtekiet te herkennen, die hem desnoods in bescherming kon nemen. Hij heeft dus verheugd zijn naam geroepen. Houtekiet heeft hem toegeknikt, maar blijkbaar niet gekend. De veekoopman voegde erbij dat Jan zichtbaar het hoofd van de troep was. Daarin vergiste die veekoopman zich nochtans. Jan heeft naderhand verzekerd dat een kind weet hoe onmogelijk zoiets is. Bij de Bohemers, zei hij, is de oudste de baas en in alle geval is het nooit iemand die niet van de stam is en ik was niet van de stam. En toen hij dat gezegd had, bracht Jan Orleans weer eens tussen haakjes het raadsel van zijn herkomst te pas en vroeg hem, als hij dan niet van de stam der Bohemers was, of hij soms van de onze was, van de Vlaamse. Jan Houtekiet keek schelms in het rond tot hij een vrouw in het wit der ogen zag en zei dat hij in alle geval van de goeie stam was, is ’t waar of niet, Liske? Liske bloosde, allen lachten en Jan Houtekiet vertelde voort dat hij eenvoudig bij de Bohemers gebleven was als bijwoner. Hij heeft zich van geen gezag iets aangetrokken, maar is allen behulpzaam geweest en tenslotte hadden zij hem zo gaarne dat zij hem voorgoed wilden doen blijven.</p>
<p class="indent">Wat bedoelde Houtekiet met deze woorden?</p>
<p class="indent">Na twee drie maanden begon hij vriendschap te ondervinden van een der meisjes. Zij had zeer zeker de zwijgende toestemming van heel de troep, want zij maakte van haar genegenheid geen geheim en Jan Houtekiet, hoezeer op Deps ook teleurgesteld omtrent alle vrouwen, had er niet het gemoed naar om een vriendschap onbeantwoord te laten. Maar op een avond ging de hoofdman in zijn wagen zitten en liet Jan roepen. Hij zei dat hij over die zaak eens kwam spreken. Jan antwoordde dat dit goed was. Hij vroeg of Jan tevreden was over het meisje. Jan antwoordde dat hij niet te klagen had. Dat verwonderde de hoofdman niet, want het meisje was waarlijk niet de eerste de beste. Alsof Jan die niet kende, somde hij zorgvuldig haar goede hoedanigheden op. Ook kon zij een goede cent verdienen met waarzeggen, waarin zij zeer bedreven was. Verder was zij misschien niet ongenegen te aanhoren dat Jan haar tot vrouw zou vragen. Hierop stak Jan Houtekiet de hoofdman afwerend beide handpalmen toe en deze begon ogenblikkelijk over iets anders. Hij vroeg niet waarom, hij drong niet aan, hij moest niets meer weten. Hij zei dat zij morgenvroeg waarschijnlijk verder reden, omdat zij hier al een week stonden en wilde opeens weten hoe oud volgens hem zijn beer wel was. Over het meisje geen woord meer, zo gaat dat bij Bohemers, die zaak was afgedaan.</p>
<p class="indent">Doch nu begonnen voor Jan Houtekiet de tribulaties die hij maar al te goed kende, helaas. Het meisje waarvan hij drie maanden lang niets dan vriendschap ondervonden had, werd nukkig als de nukkigste vrouw van Deps.</p>
<p class="indent">Schijnbaar argeloos geeft zich de vrouw, waarachtig belangloos bemint haar de man. Maar de vrouw had van eerst af een doel en om het te bereiken richt zij tegen de man zijn eigen wapens – zijn liefde, en zij doet er hem mee lijden. Zij is overdreven lief en zoet tot hij zelf argeloos weer lief wordt en verlangt, maar dan wordt zij weigerig of smekerig, of zij doet gekrenkt, of zij is bars. Een jonge kerel voor het eerst verliefd kan zulke grillen involgen, maar een man met de ondervinding van Houtekiet laat er zich niet meer aan vangen. En hij was toch weggegaan thuis om vrouweloos alleen te zijn. Jan ging op zijn beurt in de wagen van de hoofdman zitten en bood hem zijn paard, zijn wagen en zijn beer te koop aan. Hij vroeg er een spotprijsje voor. Bohemers dingen ook op spotprijsjes af, deze hoofdman echter niet. Hij kwam nog dezelfde dag het geld in klinkende munt neertellen.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap71.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap73.html" class="calibreANext"> next page</a>
    
  </div>

</div>

</body>
</html>
