<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap25.html" class="calibreAPrev">previous page</a>
        

        
          <a href="chap27.html" class="calibreANext"> next page</a>
        
      </div>
    

    
<div class="booksection">
<p class="chap">6</p>
<p class="noindent">Niet gedaan, maar alles is haar te groot geweest, wat kon zij tegen zoiets?</p>
<p class="indent">Een man die een kans krijgt, grijpt ze. Deze jongen grijpt niet toe, juist omdat het een kans is. Zoiets staat in boeken van edele ridders, op den buiten weet men er geen raad mee. Al haar gevoelens leken arm en konden hem niet bereiken. Jaloers uitvallen tegen zijn zorg om Let, dierf ze niet en toch bleef er een achterdocht, of iets zo edels wel kon echt zijn. Hem in de armoe volgen, waagde ze niet, zijn trots beschimpen evenmin. Hij werd ongenaakbaar groot en schoon en ze begreep maar dat ze hem geloofde, toen ze met open ogen in haar bed lag en voelde hoe hij in haar een ander verlangen gewekt had dan zinnelijke driestheid, iets dat haar kermen deed: Thijske! Hij moest haar alleen maar in zijn arm laten liggen, hij moest maar bij haar zijn, dat was genoeg. Meer mocht zelfs niet.</p>
<p class="indent">Haar huwelijksplan werd met de dag vager. Zij was zo jong, nog geen vrouw die uit bewondering trouwde, maar uit zinnenlust en met de werkelijkheidszin van haar ras. Waarom moest zij arm worden als zij het niet was?</p>
<p class="indent">Dat zij Thijs nu veel meer opzocht en zonder terughoudendheid, zagen natuurlijk de anderen spoedig. Men kan allicht eventjes in een schuur kruipen en daarna elkaar ruw toespreken om de anderen te misleiden, maar wat zij nu voor Thijs voelde was een vertederde verering, die zij niet meer verborg. Zij kon niet meer verdragen dat men misbruik maakte van zijn goedheid. Zij riep dat het hier altijd Thijs en Thijs was, die jongen kan zowel moe worden als een ander, hij is veel te goed. Iedereen zag dat zij niet meer gekscheerde met hem zoals vroeger en omdat zij hem niet meer in het geheim opzocht, meende zij dat dit alles geen argwaan kon wekken. Ze wist niet dat Karlien en twee broers er ernstig over spraken. Vader was aan ’t kinds worden, anders zou die er kort spel mee maken, maar daarom moest ze nog niet denken dat zij drie de schande van de familie maar zouden laten gebeuren. Een Glorieus op de Walhoeve, zoudt ge niet omvallen? Ze spraken af dat ze de kwestie van de broche en oorbellen zouden te berde brengen, om daar maar eens mee te beginnen.</p>
<p class="indent">Nu hadden zij in de jaren aan dat goud geen belang gehecht. Toen de oudste zuster, die met de veearts, Dina er het eerst mee gezien had op de kermis, was de mogelijkheid van een diefstal niet eens besproken. Zij hadden dadelijk verondersteld dat het een geschenk van de stervende boerin moest geweest zijn; die hield immers zoveel van Thijs en was zo dankbaar omdat hij haar naar de kerk voerde. Toen een der jongens voorstelde Thijs te zeggen dat zijn moeder op de kermis zo gepronkt had, alleen maar om het gezicht van Thijs te zien, zoals hij zegde, hadden de anderen dat niet eens gewild.</p>
<p class="indent">Nu begonnen ze over dat goud en letten er scherp op hoe Rosa het hoofd opstak. De ene zei vergoelijkend dat Thijs het volgens hem gekregen had, de andere dat ze Thijs sindsdien toch op niets meer betrapt hadden, maar wie merkt op zo’n hoeve dat ergens een kleinigheid verdwijnt. Veel boter zal Dina wel niet hebben moeten kopen, maar dat maakt de zaak niet.</p>
<p class="indent">Ze zien Rosa naderen, de kop vooruit als een geit die gaat stoten: ‘Ge moest u schamen!’</p>
<p class="indent">Zo, zo, zijn zij het die zich moeten schamen, dat wisten zij nog niet. Maak u zo kwaad niet. Wie heeft die rosse Eulalie weggejaagd, alleen maar omdat ze altijd met een volle werkzak naar huis ging en wat had zij daarin? Wat rapen en pekes, och arme en in de zomer wat fruit. En nu wil diezelfde Rosa vechten voor Thijs. Wie miszegt iets, wie misgunt hem iets, hebben zij al ooit gereclameerd? Hij mag het immers houden; wat hem in ’t bloed zit, zullen zij hem niet afleren.</p>
<p class="indent">Maar nu zal Rosa hun iets zeggen. Zij kent Thijs, zij weet hoe hij is, en zij allemaal met heel hun Walhoeve en al hun geld erbij, zij zijn allemaal bijeen in een bussel gebonden, nog die arme Thijs niet waard. Het is een schande, schreeuwt zij schreiend en daarop schateren zij ruw en trots en laten haar alleen in de grote keuken.</p>
<p class="indent">Nu zijn zij er maar eerst goed van overtuigd dat zij het te ver hebben laten komen, dat Thijs weg moet. Hij kan Let meenemen, dan zijn zij ook van die af.</p>
<p class="indent">Maar dat gaat zo gemakkelijk niet als zij zich voorgesteld hebben. Thijs, die anders maar een wenk nodig heeft of een half woord, Thijs die vanzelf wel ziet wat van hem verlangd wordt en waarmee hij de anderen genoegen kan doen, Thijs heeft geen oren naar voorzichtige vragen of hij altijd boerenknecht wil blijven, of vader en Pol thuis veel werk hebben. Thijs weet ook wel dat hij een kostbare jeugd verspilt zonder een stiel te leren die hem rijk zal maken, want hij wil rijk worden en grootmoedig van zijn overvloed kunnen delen. Hij wil een dikke buik krijgen en daarop een dikke gouden horlogeketting en met zijn duimen in zijn vestzakken neerkijkend op iets dat van hem is, ergens een arme duivel zeggen: neem het maar mee. Iets kostbaars uit zijn zak halen, het aan Let geven en in het weggaan zo maar eens eventjes omkijken om te zien hoe blij ze is. Uit Brussel als rijk man, elke maand naar huis komen, dozen op tafel zetten, zelf naast de stoof gaan zitten en zeggen: doe maar open. En vader en Pol ieder een dure sigaar geven en terwijl hij door de dampen heen wat vertelt, doen alsof hij de uitroepen van Dina en Lieneke niet hoort. Hij zal ze nog eens zo blij maken, dat ze zich totaal zullen vergeten en hem een kus geven. Hoe zal hij zich dan houden? Zal hij laten merken dat het hem aangrijpt tot diep in de ziel? Hij zal onverschillig zeggen: had ik geweten dat u dat zo’n plezier doet, dan had ik het al vroeger meegebracht. Ook zal hij eens getrouwd zijn. Met een schone madam, wit van vlees en met volle borsten, die zij hoog en trots draagt. Een die haar wereld kent en diners kan geven. Maar hij zelf zal eenvoudig blijven en het halve dorp uitnodigen. En hij zal zelf met de taarten nog eens rondgaan, want daar durven buitenmensen geen tweede keer naar vragen. Hij zal hun ieder nog een goed stuk op hun telloor leggen. Wat willen zij hier dan van Thijs? Hij boerenknecht blijven? Hij heeft hier plichten, die hij niet uitleggen kan, hij verstaat hun zinspelingen niet, hij spreekt over iets anders.</p>
<p class="indent">Rosa, waarom zijn ze hem moe?</p>
<p class="indent">Zijn vraag doet haar pijn, ze maakt haar woedend. Die avond neemt zij een bits woord, dat niet eens kwaad bedoeld is, tot aanleiding om een stormachtige ruzie te ontketenen. De grond onder Thijs scheurt open als hij opeens iets over gouden oorbellen hoort. Daar is het onrecht, de onbegrepenheid, de razernij, de smart. Het duurt hem te lang tussen bank en tafel voorzichtig door te schuiven, hij stapt over bank en tafel en staat krijtwit midden in de grote keuken. Het ergste is dat hij niet weet wie of wat vermorzelen. De oude boer krijgt stem. Meer dan stem heeft hij niet meer. Hij zit op zijn beurt in de zetel, het geschenk van Thijs. Hij weet niet waarom het gaat, maar een kindse herinnering aan zijn afkeer voor de bengel, waarvan zijn vrouw zo hield, is genoeg. Hij wijst Thijs met zijn stok de deur. Voor eenmaal zijn de anderen het nog eens met hem. Ook zij wijzen naar die deur. De oudste van de twee broers is nog blijven zitten en roept nu met een mond half vol brood, dat Thijs zich al inbeeldt baas te zijn op de Walhoeve, Rosa, daar zoudt ge godomme een baas aan gehad hebben. Thijs zinkt in, spert ogen en mond open, kijkt allen dwaas aan en trekt een grimas: de oudste schatert. Thijs neemt zijn muts en gaat. Op de bank zit Let dof verbaasd.</p>
<p class="indent">Aan de poort haalt Rosa hem in, duwt hem tegen de muur, kust hem snikkend. Thijs, ga naar Brussel een stiel leren, begin zelf een affaire, dan trouwen we. Thijs, vergiffenis, ik houd altijd maar meer van u. Thijs, ik ga nu met u mee. Haar plannen ontstaan terwijl zij spreekt. Zij heeft nu direct tweeduizend frank. Vader sterft vast eer die op zijn. Dan moet zij haar deel krijgen. Ze gaat nu vanavond mee naar Brussel, ze slaapt bij u vannacht nog, morgen zoekt ge werk. We zullen er ons doorslaan tot ik mijn deel krijg en dan kopen we een winkel. Zie, dit is Thijs al genoeg: haar hete lippen aan zijn oor, haar tranen aan zijn wang, haar lichaam dat hem bemachtigen wil. Hij wordt weer de meerdere, de sterkere, neemt haar gelaat tussen zijn handen en maant haar aan verstandig te zijn. En maak thuis geen ruzie meer voor hem, hij zal zich wel uit de slag trekken, geen nood, wat raakt hem dat allemaal. Ja, Thijs gaat nog lachen met het kindje dat schreit om zo’n bagatel. Ga nu maar binnen. Hij heeft zijn plannen, maar daarover nu nog geen woord, wacht maar een beetje. Ge zult gauw nieuws hebben van Thijs. ‘Niet meer wenen,’ zegt Thijs, ‘ik zal u niet in de steek laten. En Let ook niet.’ Thijs lacht groot.</p>
<p class="indent">En gaat en schreit wat.</p>
<p class="indent">En komt thuis, weer grote Thijs. Heeft op de hoeve zijn dienst opgezegd en gaat morgen naar Brussel werk zoeken. Iedereen zwijgt verbaasd, maar Thijs spreekt hoger voort, alsof ze allemaal zijn dierbaarste overtuiging bestreden hebben. Ze denken van hem toch zeker niet, roept hij, dat hij heel zijn leven boerenknecht zal blijven. En moeder, nu zal hij binnenkort eens met een ander geldje naar huis komen! Dina kijkt hem aan met een moederlijke glimlach en ook een glimlach van de vreemdste mens is voor Thijs genoeg, opdat hij zijn gave mild uitdele. Sober en ernstig verklaart bij dat hij rijk wil worden. En het is de vader of hij nog een kleine jongen is en Thijs is zijn broer Dolf. Dolf kruiste de armen over de borst en zei over vader heen, die gebogen op een biezen stoeltje een stenen pijp zat te roken: ‘Gijlie mandenmakerkes, ik wil rijk worden.’ Deze Thijs kruist weer armen, zijn ogen staan ver en hij ook wil rijk worden. Maar hij opent die armen naar wijd en zijd in een vaag maar breed gebaar, hij zegt: ‘dan zult ge ’t allemaal goed hebben.’</p>
<p class="indent">Alles wel, maar over Brussel heeft hij tot nu toe nog geen woord gesproken en waarom moest hij zijn werk van vandaag tot morgen opzeggen? Als Dina nu ’s anderendaags recht naar de hoeve gegaan ware, zou men haar eenvoudig gezegd hebben, dat Thijs er met een kwade kop vandoor gegaan is ‘en daarmee amen en uit, we spreken er niet meer over en ’t is waarschijnlijk voor zijn geluk, hij zal het in Brussel beter hebben.’ Maar een ruzie op de hoeve is nooit geheim, omdat er hard bij geroepen wordt en van overal door al de meiden geluisterd. Zo verneemt Dina van een meid dat er kwestie geweest is over gouden oorbellen en Dina loopt erheen om hun die trots op de tafel tussen de koffietassen te smijten. Zij zijn geen dieven, Thijs heeft die eerlijk gekregen, maar zij moeten niets krijgen, daar hebben ze hun oorbellen terug. Houdt ze. Houdt uwe cadeau, als ze dat cadeau noemen en nooit vragen hoeveel het is voor die zetel, waarin de boer daar zit, maar die mogen ze ook houden, salut!</p>
<p class="indent">Ze zou er Do liever buitenhouden, maar hoe kan ze hem verbergen dat het goud weg is en hoe verzwijgen waar het is en waarom? Ze zegt hem alles. Dan fluit Do een week lang wat minder en denkt wat meer, dat zal wel eindigen op enige dagen drinkens.</p>
<p class="indent">Thijs trekt elke morgen naar Brussel, de stad die dagelijks in de dagbladen zoveel hele en halve gasten vraagt van den buiten. ‘Gevraagd halve bakkersgast, liefst van buiten’; maar als Thijs zich aanmeldt, hebben ze er al een, of de gast die hij zou moeten vervangen is van gedacht veranderd en zal blijven. Of de baas laat hem horen dat hij zal aangenomen worden, roept zijn vrouw om die met hem alles te laten bespreken en door die madam wordt Thijs dan weer doorgestuurd, onder voorwendsel dat ze hem einde dezer week thuis antwoord zullen geven. Want halve gasten beginnen hun loopbaan vanaf hun vijftiende tot zestiende jaar en worden volle gast, op de ouderdom van Thijs. Een heel dikke bakkerin, hees van de vettigheid, zegt hem zonder verpinken dat hij er wel naïef genoeg uitziet, maar het zijn juist dezulken die in de stad het eerst wereldwijs worden. Dan beroepen ze zich al gauw op hun ouderdom en hun grootte om de baas gedurig lastig te vallen voor loonsverhoging. ‘Ik ben toch negentien jaar, ik ben toch groot en sterk genoeg,’ maar ze voegen er niet bij hoe lomp ze nog zijn en dat ze van de stiel nog niets kennen.</p>
<p class="indent">’s Middags zit Thijs op een boulevardbank zijn boterhammen te eten. De stad is vijandig rondom hem. Ze prikkelt hem, voorbijgangers kijken hem niet of misprijzend aan, hij wordt boos en trots en denkt: ik wil eens zien of ik hier niet mijn plaats zal nemen zoals de anderen. Dan weer wordt de stad een enorm, gelaten, onverschillig wezen: al haar schatten en lusten liggen veil voor de dappere, die ze weet te grijpen. Tegen avond wordt zij een donker element, een zee die klotst en stormt en zich niet om haar schepen bekommert. Hij dobbert erin verloren. En zo komt hij elke avond thuis met het gevoel een vreemdeling te zijn in een wereld waarover hij zijn weldaden wil uitstrooien en die toch van hem niet weten wil.</p>
<p class="indent">Eens vraagt Dina hem waarom hij absoluut naar de stad wil. Zij, noch Do noch Pol begrijpen dat iemand hun vrije nest kan versmaden voor een stad die maar schoon is om er nu en dan eens in te wandelen en zich de ogen uit de kop te kijken. Daarna is men blij weer rustig thuis te zijn. Maar Thijs heeft in de school, thuis en op de Walhoeve ondervonden dat er geen plaats is voor jongens als hij. In de stad zal hij ruimte vinden.</p>
<p class="indent">Dan komt de nacht die hem losmaakt.</p>
<p class="indent">Do en Dina komen laat thuis. Zij vergissen zich van deur. Als Do zich niet trompeert, zegt Do, als Do zijn ogen hem niet bedriegen, dan zijn wij bij Thijs en Pol, bijgevolg moeten wij stillekes spreken, Dina. Dina vraagt de jongens of zij slapen. Pol slaapt, Thijs zwijgt. ‘Nog een woord,’ zegt Do, ‘over de zaak.’ Voor Dina echter geen woord meer. Voor Do desniettemin toch nog een enkel woord over de zaak. Zij houden elkaar vast om niet te zwijmelen. Heeft Thijs het goud gestolen of heeft hij het gekregen, dat is, volgens Do, de zaak. Heeft hij het gestolen, dan is hij zijn zoon niet, heeft hij het gekregen, dan is hij het wel. Nu kijkt Do Dina aan, Dina, van man tot vrouw en antwoord op deze simpele vraag: is Thijs zijn zoon? Zij zegt: ge weet het toch al lang.</p>
<p class="indent">Het hart van Thijs begint hoorbaar te kloppen, maar wat horen zij van dat hart, die dronken, altijd maar drukker wauwelen. Dina wil Do uit de kamer krijgen. Opeens bevestigt hij hard en met volle geluid: ‘hij is van Dolf!’ Zij geraken maar niet buiten. Het gaat er voor Do om, Thijs een kus te geven en inderdaad, hij omwalmt Thijs met bierlucht en kust hem. De kus schijnt Dina te vertederen. Zij fluistert aan het oor van de man of zij hem geen schone kinderen gegeven heeft. Zij worden vrolijk en giechelen alsof zij grappen aan ’t vertellen waren. Op zijn beurt neemt hij haar in zijn armen en fluistert aan haar oor dat hij er haar twee gegeven heeft en zij hem drie. Dat doet haar weer schrikken, zij trekt hem de kamer uit, maar op het smalle vloertje giechelt zij alweer. Het is alsof hij haar kittelt. Die nacht heeft Thijs zijn kleren ingepakt. Het bruin papier kraakte te hard. Hij rolde alles in een werkendaagse broek, bond daar een koord rond, aan die koord zijn klompen en, – Brussel, hier is Thijs voorgoed.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap25.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap27.html" class="calibreANext"> next page</a>
    
  </div>

</div>

</body>
</html>
