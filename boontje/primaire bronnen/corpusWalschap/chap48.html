<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap47.html" class="calibreAPrev">previous page</a>
        

        
          <a href="chap49.html" class="calibreANext"> next page</a>
        
      </div>
    

    
<div class="booksection">
<p class="chap">3</p>
<p class="noindent">Om het hem zonder woorden uit te leggen spreekt zij met de boswachter af, zijn doodsvijand, de don Juan onder bescherming van het kasteel, de haan waarmee de kippen mogen gezien worden: zij kunnen altijd zeggen dat zij mee moesten, want het is gevaarlijk hem iets te weigeren. Deze geweldenaar weet minder dan iemand af van de Houtekiet, die hij zogezegd elke nacht gaat neerleggen, want hij blijft hem uit de ogen. Terwijl hij Liza dapper en fier opwacht aan het brugje van Mandus, is zijn enig verlangen een eenzaam plekje, maar eerst moet hij eens gewichtig doen tegenover het lief: hij heeft twee stropers zien liggen, goed verstopt. Kom maar mee, kleintje, hij gaat ze bang maken, ge zult ze zien wegstuiven. De arme man staat een tweede maal voor Houtekiet! En ditmaal zijn er twee vrouwen bij, die niet mogen zien hoe bang hij is! De eerste maal heeft hij naast hem heen geschoten omdat hij in volle dag met hazen onder de arm liep, waar ging dat naartoe? Houtekiet echter was recht op hem afgekomen, zodat hij noch weglopen dierf, noch schieten op een stroper die zich gevangen geeft. Houtekiet heeft hem afgeranseld als een kwajongen.</p>
<p class="indent">Nu kucht de boswachter dapper. Handelen moet hij, ter wille van de vrouwen. Hij verklaart plechtig Houtekiet gevangen te nemen in naam der wet. De gevangengenomene neemt Lien weg, die tussenbeide springt, hij nadert de boswachter zo dicht dat het lijkt of hij bijt hem de snor af en hij zegt dat dit de tweede keer is, boswachter, maar de derde zal de laatste zijn. Hij wijst hem met de vinger waarheen hij niet vlug genoeg kan gaan. Liza glimlacht Lien toe vol haat. Houtekiet heeft haar niet eens een blik gegund, haar list mislukte.</p>
<p class="indent">Zij volgt vernederd de vernederde. De hand die deze om haar middel wil leggen slaat ze weg. Als hij haar geprikkeld tot zich wil trekken, weert ze hem nijdig af. Als hij deze eerste vrouw die niet gewillig is onder zijn handen kort en goed wil overmeesteren, sart zij dat hij zijn kracht en moed niet aan een vrouw moet bewijzen, ik ga naar huis. Dat doet hem voor de allereerste maal met een vrouw redeneren. Heeft zij dan niet begrepen dat hij slechts weten moest waar Houtekiet zit en hij hem toch niet kon neerschieten in haar presentie, dat doet men niet, dat doet hij immers vannacht. Bah, maakt dat oude stomme knechten wijs gelijk Mandus, mij niet, hoont zij, hij wordt er woest van. Hij keert zich plots om, hij zweert haar deze avond niet aan te raken, voor hij het gedaan heeft, eerst dan zal zij van hem zijn. Ja, fluistert zij, ja en kust hem. Mik goed.</p>
<p class="indent">Lien was met Houtekiet tot aan het brugje gegaan en daar ai zo na, kop onder het water gestoken tot ze zwijgen zou, zo had ze hem geërgerd met smeken en met raad geven en met doen beloven langs de oever te vluchten, niet meer in de hei te komen, want die boswachter, och Jan wees toch voorzichtig! Terwijl zij schreiend naar de hoeve liep, ze kon er nog voor zijn behoud de paternoster meebidden, die de boerin met hoge stem voorbad en gelukkig floot de wind zo luid in de haard dat ze ’t schot niet zou horen, ging Houtekiet staan uitkijken op de plaats waar hij met Lien gelegen had. Het schot, waarnaar Liza met ingehouden adem zat te hunkeren, trof hem in de rug, maar van veel te ver, want dicht dierf de boswachter niet naderen en misschien misleidde hem ook het donker omtrent de afstand. Houtekiet schoot op handen en voeten de hei in, een enorme doghond. De meeste korrels staken in zijn wambuis, enkele in zijn rug.</p>
<p class="indent">Waar zijn lijk zou moeten liggen vinden de boswachter en Liza het niet. Ze zoeken wat in het rond, maar de boswachter heeft haast met haar. Zijn greep is echter niet vast; hij voelt dat zijn belofte niet vervuld is en hij een recht neemt dat hem nog niet toekomt. Een man zo armzalig kan elke vrouw van zich afhouden. Ze werpt hem zelfs achterover, ze overschimpt hem dat het goed te zien is waarom hij Houtekiet niet aandurft man tegen man, een vrouw werpt hem omver. Zijn geweer blijft op de grond liggen terwijl hij vloekend recht komt. Razend zijn zij. Ze worstelen. Hij heeft haar eindelijk bij de keel en sist of ze hem nu ja of neen gaat ter wille zijn. Heet en driest van angst, haat, teleurstelling, worstelen, roept ze gesmoord dat ze eerst het lijk moet zien en daar staat Houtekiet. Enorm, recht, levend. Uit een boom gesprongen, uit de grond gewipt, dat weten ze niet. Hij verrast konijn en haas en grijpt ze in de nek, waarom hen niet die worstelend horen noch zien van drift en bronst. Hij grijpt het geweer, dat op hem gericht was daareven, bij de loop vast. Voor de eerste slag houdt de boswachter de handen boven het hoofd. Terwijl de kolf van het geweer nogmaals rondzoeft, grijpen de handen dwaas in het rond, hij zwijmelt naar Houtekiet. Een mensenschedel kraakt als een doffe ontploffing. Sinds eeuwen moorden op Deps de dieren elkander uit, nu is de mens begonnen. Begonnen. Houtekiet wacht niet om het recht te nemen dat de verslagene niet wist te verdienen. Hij zegt haar dat ze nu het lijk ziet, zij moest er immers eerst een zien, nietwaar. En hij profeteert naar waarheid dat zij er nog zal zien als zij nog niet verstaan heeft dat hij niet getergd wil worden. Haast een lijk is zij zelf, die hem kust, kust, kust. Dan stuurt hij haar kortweg naar huis, niet naar bed, maar om een spade die zij hem brengt in de vroege nacht, rillend van koorts. Ze valt hem om de hals, ze smeekt hem haar mee te nemen op zijn vlucht. Ze herhaalt de eigen woorden van Lien: hem volgt ze, bij hem blijft ze. De wereld is groot, overal is plaats. Heeft hij gemoord, hij mag ook haar vermoorden, hem volgt zij waarheen hij ook vlucht. Vluchten? Hij vraagt waarom hij vluchten zou. Omdat er, lispelt zij heet aan zijn oor, nu toch een geheim is tussen hen. Het woord geheim doet hem verwonderd opkijken en de schouders ophalen. Wederom vreest zij dat hij waarlijk de duivel is en haar krankzinnigheid voor hem een betovering haar door hem aangedaan, want ze vreest en haat hem zo woest als ze hem liefheeft. Ware zij nu op dit ogenblik bij een ander die op hem mikte, weer zou ze fluisteren: mik goed. Nochtans was onze stamvader Jan Houtekiet noch duivel noch wreedaard noch iets anders, naar ons verzekerd wordt door allen die hem nog hebben gekend, maar hij was sterk. Dus nam hij wat hij wilde en overwon in de strijd. De otter pakt vis en waterhoen, Houtekiet de otter, de vis en het waterhoen. Het fret pakt het konijn. Houtekiet fret en konijn. De boswachter grijpt naar Liza en hem, Houtekiet grijpt boswachter en Liza. Is zo niet het leven dat wij ons anders dromen, is daar geheim aan? Is het beter niet de sterkste te zijn? ‘Vooruit, naar huis,’ zegt Houtekiet tot Liza. Als zij weg is graaft hij een put naast het lijk en stoot het er met de voet in. Ook het geweer, want het is totaal stukgeslagen en kan toch niet meer dienen. En daarmee is deze zaak uit de voeten.</p>
<p class="indent">De wereld draait ordelijk voort met een boswachter minder. In de keuken van het kasteel wekte het eerst na verscheidene dagen argwaan dat hij niet meer kwam eten: als hij zijn drinkweek had at hij namelijk niet en soms zat hij zonder drinken in zijn huisje te verwilderen, peinzen noemde hij dat, hij had gestreden in Marokko en dubde soms over iets. De jonge graaf zei dat hij hem nuchter zou gaan ranselen, maar vergat het tot hij op een nacht zeven lichtbakken telde van stropers, zelfs een nabij de wal. Nu was het genoeg, de vrees moest hersteld worden. Hij opende het venster, schoot en die morgen sprong hij vroeg in ’t zadel. Maar het boswachtershuisje stond al zo lang leeg, dat het stof dik op tafel en stoelen lag. Hij zet zijn rit voort over lange zandstraten, waar de hutten en huisjes van zijn pachterkes hun zijgevel met heiligenbeeldje naartoe keren. De boerinnen zien zijn paard en grafelijk been voor het venstertje, waarop hij tikt met zijn karwats, maar hoe ze zich ook de handen afvegen aan haar voorschoot, de boswachter hebben ze niet gezien. Zelfs rijdt de jonge graaf Deps in, zo gaarne zou hij zijn karwats gebruiken. Er zijn daar echter geen wegen, veel bramen en putten, hij geeft het op. Hem blijft slechts over veel later, driemaal heeft hij hem intussen gezien en het telkens vergeten, de burgemeester te zeggen zijn boswachter bijgevolg maar als overleden af te schrijven. Ge zult in de boeken vinden hoe hij heet, doch waar vind ik nog zo’n man van vertrouwen, het racaille vernietigt mijn wild.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap47.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap49.html" class="calibreANext"> next page</a>
    
  </div>

</div>

</body>
</html>
