<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap31.html" class="calibreAPrev">previous page</a>
        

        
          <a href="chap33.html" class="calibreANext"> next page</a>
        
      </div>
    

    
<div class="booksection">
<p class="chap">12</p>
<p class="noindent">En dan komt Nonkel Dolf zijn mening nog zeggen. Dertien jaar lang is hij spoorloos verdwenen geweest, dat is zijn langste termijn. Bij valavond daagt hij plotseling uit de eenzame velden op, staat in de deuropening, duwt zijn bolhoed tegen de balk, zodat hij over zijn ogen zakt en zij zien niets meer dan een hoed en een baard, Dina gilt. Hij zorgt altijd voor een ander uitzicht. Dertien jaar geleden had hij zijn geweldige snorren rats afgeschoren, nu staat hij daar, zo groot als Do, maar twee hand breder en kilo’s zwaarder, met een dichtgekroezelde korte vierkante baard. Dag allemaal. Alsof hij hier eergisteren ook nog was.</p>
<p class="indent">Hij is bij Pol geweest. Dina en Do spreken graag over Pol, die introductie is uitstekend, maar Dolf haalt eens de schouders op en zegt driemaal twijfelachtig ja. Een varkske en een kalfke slachten, het profijtelijk in stukskes snijden en ze stukske voor stukske verkopen, goed, heel goed, hij zegt niet dat men er honger bij lijdt, maar dat is toch de manier niet om rijk te worden, kinderkes.</p>
<p class="indent">En toch wordt hij rijk, zegt Do en hij is rijk, zegt Dina, maar Dolf doet weer jaja. Enfin, hij heeft het Pol eens gezegd, maar wat wilt ge uw Latijn verslijten aan die brave jongen, die van toeten noch blazen weet. Wat kent dat manneke van commerce. Ik zeg hem: Polleke, hebt ge geld. ‘Dat hangt er van af, nonkel Dolf.’ Ik zeg, koop dan een schip Spaanse ezels, er zijn er zeven onderweg. In heel Brabant zijn geen twee ezels te zien. Het zijn hier allemaal boerkes van ik wil en ik kan niet, enfin ezelboerkes. Ik zeg hem: manneke, ga uw ezels naar Antwerpen halen, verkoop ze onderweg, ge zult alleen thuiskomen en op twee dagen meer verdiend hebben dan nu in een jaar met uw oren en poten. Dat is commerce. En wat doet Thijs? Ze zeggen het hem, hij antwoordt: godverdomme.</p>
<p class="indent">En wat doet gij, vraagt Do.</p>
<p class="indent">Niets. Nonkel Dolf is op speelreis. Hij heeft geld genoeg verdiend in de wol.</p>
<p class="indent">‘Koop gij dan dat schip met ezels.’</p>
<p class="indent">Merci. Denken ze dat hij met tweehonderdvijftig ezels te voet van Antwerpen zal komen als hij veel meer briefkes van honderd op zijn bank staan heeft? Als die op zijn zal hij weer eens aan werken denken. Hij ziet Thijs, die thuiskomt, op klompen de deur naderen, springt recht en roept met een stem, waarvoor Dina de vingers in de oren steekt: garde à vous! Fixe! En avant, marche! Demi tour à droite, droite! Attention! Halte! Daarmee staat Thijs vlak vóór hem en het is alsof hij opeens niet veel stem meer kan geven. ‘Ziet dat eens, wat een kerel en dat gaat bij een boer met de beerkar rijden. Wil ik u’ en hij maakt een breed gebaar om hem te slaan, maar hij grijpt hem met die rechterarm om de hals en zijn manier van omhelzen is dat hoofd even tegen zijn borst houden. Do fluit wat harder en een trotse moeder, die maar kwansuis in de pap roert, loert van top tot teen vol tintelend geluk, naar de forse gestalten: vader en zoon. Wat heeft die jongen toch van zijn vaders ongewoonheid? Hij is anders dan al de anderen, anders dan zijn vader en toch dezelfde.</p>
<p class="indent">Als Nonkel Dolf ook Lieneke zo met de arm wil vangen, toont die zich weinig gevleid. Ze weert hem af en twee paar oudersogen zijn al op hun hoede. Hier kent men deze broer, verstand voor tien en het is altijd een vrolijke gast, maar wat een rok aan heeft is bij hem niet veilig. Thijs kan hem vragen hoe het zit met de wet op de erfenissen; als er een kind is en als er geen is. Hij weet dat allemaal en hij vraagt of Thijs misschien ook ergens een oude dikke in ’t zicht heeft gelijk de Pol, of een fikse miljonairsdochter.</p>
<p class="indent">De derde dag wil Karel Thijs weg hebben. Wat doet die hier eigenlijk, leg hem dat eens uit waarvoor is die hier nodig? Maar heeft hij de gemeenteraad zonder protest van Rosa zijn ontslag kunnen sturen, Thijs wegkrijgen gaat zo gemakkelijk niet. Rosa verzet zich met een heftigheid die hem doet schrikken. Hij begrijpt er van langsom minder van. Het besluit om op de hoeve te blijven aanvaardde ze zonder slag of stoot en voor een knecht wil ze totterdood vechten. Hoe kan ze zich zo naïef verraden, wat is de zogezegd listige vrouw toch dom en open als een kind. En zij vraagt hem wat een schoolmeester, die thuis niets gezien heeft dan schoenen lappen, daarna vier jaar broeken versleten op de schoolbanken en dan kinderen leren lezen en schrijven, wat die kent van een hoeve. Hoe weet hij dat Thijs hier overbodig is? Heeft hij hem al ooit met lege handen zien staan of tijd verliezen? Thijs werkt van de morgen tot de avond; hij werkt al als het voor de anderen nog te vroeg is; hij werkt nog als het voor de anderen al te laat is en hij werkt alsof het voor hemzelf was. Kent hij misschien een andere knecht die dat ook doet, dan moet hij die maar eens aanbrengen. Karel beweert er zo genoeg te kennen, maar hij vreest dat ze haar niet zo fel zullen aanstaan. Zij wil immers Thijs en Thijs alleen.</p>
<p class="indent">Dat is duidelijk genoeg, maar het slaat Rosa niet uit haar lood. Hewel ja, zij wil Thijs; Karel wil de hoeve; nu hebben ze allebei hun zin. Dat doet hem met volle vuist op tafel slaan, voor de eerste maal, niet voor de laatste. De volgende keren zal ze er telkens wat minder van schrikken, deze eerste keer schiet ze in een schrei, nog voor hij geroepen heeft wat bij de slag behoort, dat het hier toch ‘ondanks alles’ naar zijn zin zal gaan. Hier zijn geen twee zinnen, heeft zij dat goed verstaan? Hij denkt dat vrouwen zich naïef verraden, maar voelt niet hoe hij zichzelf ontmaskert: de schoenlapperszoon stelt zijn wetten op de Walhoeve. Hij heeft al een week bij de jongste dochter geslapen en voelt zijn positie vast. Het is haar alsof zij al haar broers moet ter hulp roepen tegen de vreemde die hier tiranniseert.</p>
<p class="indent">De gelegenheid om Thijs rustig alleen te spreken heeft Karel haar slechts de eerste dag en dan nog maar half, ondanks zichzelf gegund, hij is nu zo goedgeefs niet meer. En Thijs is er niet bedroefd om, want haar vraag naar de wet komt hem verdacht voor. Het is zijn taak niet haar in te lichten of zij hem al dan niet een kind weigeren moet. Hij legt er zich liever op toe van Let een meisje te maken dat werken kan en zich ’s zondags behoorlijk weet op te dirken, want Let moet een man vinden.</p>
<p class="indent">Op een avond aan tafel beslist Rosa op eigen hand dat een knecht en twee meiden maar niet meer op de getimmerde kamertjes in de bijgebouwen moeten slapen. De kamers van haar broers en zusters staan toch maar leeg in het woonhuis zelf. Allemaal onder één dak. Het is haar anders ’s nachts te eendelijk in de hoeve, vooral nu de winter op komst is. En gij, Thijs, als ge liever niet bij Soo slaapt, slaap dan op de kamer van onze Louis.</p>
<p class="indent">Karel en Thijs antwoorden tegelijkertijd, Karel dat Thijs thuis kan slapen zoals altijd en Thijs dat hij liever thuis slaapt. Niet het antwoord van Thijs, maar het snel en kort invallen van Karel doet de dienstboden elkaar aankijken, maar ze vertrekken geen spier. Er valt een stilte. De knecht Soo verbrijzelt ze met een lach: of Thijs soms niet bij Let mag slapen? De meiden vinden dat een onbetaalbare mop en kunnen uit haar lach niet komen, maar Let vindt dat helemaal niet zo bespottelijk. Ze kijkt Thijs aan met minder matte ogen en grinnikt haar tanden bloot alsof ze vroeg: hewel Thijs? Het is zo duidelijk, dat de knecht Soo nog geestiger wordt: ‘ziet ge wel, ze is content.’ De meiden vallen bijna van haar stoel. Thijs heeft niets dan een strenge verwijtende blik voor de pleegzuster die zich niet beter weet te gedragen, Karel zit graag aan een tafel waar al zijn ondergeschikten zich goed amuseren, zij het op hun manier, maar Rosa vindt dat geen grappen, zegt zij streng en rood. En zij bedenkt angstig hoe zij toch vergeten kon dat Thijs haar vroeger veronachtzaamde voor die duts. Nu heeft zij hem zelf teruggehaald en als een fijn, rap vliem doorsteekt het haar, dat hij misschien ook half voor Let gekomen is. Al wat haar van Karel afkeert en al wat Karel beproeft, hunkerend naar genot en gemeenzaamheid, doet haar verlangen naar Thijs, want dat alles wil zij in volheid met Thijs beleven.</p>
<p class="indent">Een tweede keer slaat Karel op de tafel voor dezelfde Thijs. Een meid heeft haar beklag over hem gemaakt. Dienstboden brengen hun twistjes graag voor de meester. Het is een rappe, die meid, maar het werk is er ook eens naar, en Thijs is secuur. Ze waren samen aardappelen aan ’t ontkeesten en volgens Thijs smeet zij gave op de hoop van de rotte, zodat zij met hem die hoop nog eens had moeten sorteren. Dat zijn klachten die nooit veel indruk gemaakt hebben op de Walhoeve; van de oude boer zou ze er nog wat ruzie bij gekregen hebben, want niets mag verloren gaan. Maar Karel leraarde erop door. Dat sorteren kon een klein mandje varkensvoer opgebracht hebben, veel te weinig voor de nuttige tijd die er aan verspild was. Hard werken is niet alles, met verstand en overleg werken, daar komt het op aan. Rosa laat hem onder misprijzend stilzwijgen voortzagen, maar als hij tot het besluit komt dat iemand die er op de overschot loopt, vanzelfsprekend tracht op die manier aan de gang te blijven, om niet op zijn hurken tegen een muur te gaan sigaretten rollen, roept zij uit de waskeuken dat er hier nog anderen op de overschot lopen. Dadelijk staat hij voor haar en vraagt wie. Wie? Hij moet maar goed rondzien. Hij als hereboer van de Walhoeve en meester van alles, moet toch wel in staat zijn te zien of er iemand te veel is.</p>
<p class="indent">‘Ik heb hem al genoemd.’</p>
<p class="indent">‘En ik zeg dat er anderen zijn, nog veel meer op de overschot.’</p>
<p class="indent">‘Wie?’</p>
<p class="indent">‘Zoek ze, heb ik u gezegd.’</p>
<p class="indent">Hij grijpt haar polsen terwijl zij de handen uitsteekt naar een teil. Wie?</p>
<p class="indent">Men moet wat anders gedaan hebben dan klas geven om een stevig boerenmeisje zo in bedwang te houden: zij rukt zich los alsof het niets ware. Dat vernedert hem. Hij wil zich op andere manier bars tonen en gaat, zegt hij, de eerste die er te veel is nu dadelijk naar huis zenden. En nu grijpt zij hem, maar bij de arm. Haar stem is smeken en dreigen. ‘Karel, doe dat niet’ en ‘Karel, pas op, ik verwittig u.’ Had zij hem losgelaten, misschien zou hij, buiten gekalmeerd, nog afgezwenkt zijn eer hij Thijs gevonden had. Nu begint het gevaarlijk spel met zich willen losrukken, niet kunnen, er bijna in slagen, vaster gegrepen worden, zich opwinden tot razernij toe, zich in de greep van een vrouw, die men niet meester kan, opeens al de vernederingen herinneren van een onderwijzer zonder autoriteit, een schoenlapperszoon die, terwijl hij op het bord schrijft, een versleten pantoffel in de nek krijgt, denken: zal ik mij dan altijd laten overmeesteren? Hij voelt zich tegen de muur geduwd, denkt nog in een flits dat hij haar niet afweren mag door met de knie op haar buik te stoten en op datzelfde ogenblik heeft hij haar bij de keel.</p>
<p class="indent">Elke avond heeft zij gegruweld voor gewurgd worden, nu is het er. Haar kracht verlamt, driemaal gilt zij: Thijs!</p>
<p class="indent">Karel lost en gaat Thijs zoeken: zwakken doen al eens dapperder dan de dapperen. Thijs moet voor hem van het veld vlak voor de poort komen: de boerin roept hem. Zij toont Thijs haar hals: bijna had hij haar gewurgd, ik was al blauw! Het bloed van Thijs is zich aan ’t verzamelen, maar hij waakt over zichzelve en tracht kalm te blijven. Zij moet hem eerst maar eens zeggen wat zij zelf gedaan heeft. ‘Gij kunt ook een kwaje zijn,’ zegt Thijs. Maar alles tintelt aan hem, hij trappelt, dat merkt zij wel.</p>
<p class="indent">‘Wat is er nu van, Thijs, zult ge mij laten doodnijpen?’</p>
<p class="indent">‘Zwijg,’ zegt Thijs. Hij voelt zijn noodlot naderen.</p>
<p class="indent">‘Als het Let was zoudt ge anders tekeergaan.’</p>
<p class="indent">‘Zwijg, Rosa.’</p>
<p class="indent">‘Zwijg, zwijg, waarom moet ik zwijgen? Zijt ge te laf of ben ik u zo onverschillig? Ik moet maar zwijgen, ik moet mij maar laten vermoorden.’</p>
<p class="indent">‘Rosa, eer het zover is heb ik hem al tien keren morsdood geslagen.’</p>
<p class="indent">Zij begrijpt niet waarom hij als vlucht, maar hij vlucht voor de drang naar een hopeloze strijd.</p>
<p class="indent">Zijn woorden hebben haar gerustgesteld, want op zijn woord kan men kerken bouwen; maar dat weglopen lijkt haar zonderling. Het is alsof hij toezegde haar te beschermen, maar toch niet uit liefde zoals vroeger. Zijn bedachtheid voor zichzelf verklaart zij als een weigerigheid en die kan zij alleen verklaren doordat hij zijn zinnen op Let heeft gesteld. Dat hij iedereen, niet eens elke vrouw, maar iedereen die lijdt en verdrukt wordt, zou bijstaan en verdedigen, al moest het hem alles kosten, dat heeft zij in Thijs nog niet doorzien. Dat hij hier bewust en zichzelf maar half begrijpend, verzuimt zijn eigen leven in te richten, alleen omdat zij beroep op hem gedaan heeft, niets in haar vermoedt het. Zij ziet niets dan een tekort aan liefde en daarvan moet Let de schuld zijn.</p>
<p class="indent">Soms vraagt zij zich af wat zij dan wel wil. Hij mag haar toch niet beminnen. Er is toch geen uitweg voor hem. Of hij nu Let neemt of iets beters, het moet haar toch onverschillig zijn, nu hij haar zelf niet nemen kan. Er zijn ogenblikken waarop zij zich vast voorneemt hem aan te moedigen, eens ernstig met Let te praten, voor zover men dat kan met die slons. Ze zou haar kunnen zeggen dat Thijs het met haar goed meent en dat zij zelf maar moet aandringen op een spoedig huwelijk. Dan stroomt zij over van edelmoedigheid en bedisselt dat het jonge paar gerust op de hoeve kan blijven, waarom niet? Zij beeldt zich in, zich erover te verheugen dat die goede Thijs het dan ook goed zou hebben en er niet eens aan te denken, dat het voor haar ook aangenaam zou zijn hem voor altijd hier bij en rondom zich te zien.</p>
<p class="indent">Maar dat zijn allemaal edele gepeinzen in het donker van de slaapkamer, of bij valavond als zij de haard stookt, alleen in de keuken, terwijl rond de stallen de melkemmers en stopen tegen elkaar botsen. Als zij voor Let staat is het haar te machtig geen nors woord te zeggen en in plaats van het meisje te sturen waar Thijs is, legt zij zich erop toe ontmoetingen te voorkomen. Zij kan niet anders.</p>
<p class="indent">Een zondag komt Thijs zijn pleegkind met Nonkel Dolf en Lieneke halen. Nonkel Dolf gaat graag de voornaamste herbergen af, met een gevolg dat hij vrijhoudt en Thijs zegt: ‘ze moeten wat onder de mensen komen.’ Daarbij zullen Let en Lieneke aan elkaar gezelschap hebben: het is beter dat Nonkel Dolf alleen met hem te doen heeft. Rosa kijkt hen na achter het raam en bijt jaloers haar nagels.</p>
<p class="indent">De zondige gepeinzen komen verrassender. Gelijk steken hoofdpijn of jicht zijn zij er en zijn weer verdwenen. Haar haat is heftig zoals haar liefde. Een eerste maal overvallen zij haar als zij vaststelt dat zij zwanger is. Wat heeft zij vroeger al niet gedroomd van de blijde verwachting, die man en vrouw verenigen zou in een langdurig duizelend geluk; nu is haar eerste gedachte: ik wou dat hij het kind nooit zag. Natuurlijk schaamt zij zich onmiddellijk en redeneert tot het een onbewuste gedachte blijkt, dus geen schuldige, dus geen die men biechten moet. Hoe zou men ook zo iets kunnen biechten. Maar dat redeneren heeft haar maar eerst duidelijk doen beseffen, dat zij de dood van haar man wenst.</p>
<p class="indent">Niets windt haar meer op dan de belangstelling van Karel voor haar toestand. De innige ogenblikken, waarin daarover voor een pasgehuwde met nooit genoeg wijding kan gesproken worden, staat zij de man niet meer toe. Hij is dus wel verplicht het zo maar te vragen. Hij vraagt het haar terwijl zij hem de rug toekeert en Black beveelt zich op het matje naast het bed neer te leggen. Zij antwoordt bars dat er geen kwestie van is. Het gemis aan gemeenzaamheid maakt hem zo prikkelbaar als haarzelf; er zou elke avond maar een korzeligheid nodig zijn om hen tot wildheid en geweldenarij op te jagen, de grote hond ligt daar niet voor niets. Als zij het hem weken later toch moet bekennen, doet zij het zo bars dat hij een tweede vraag stelt: en is het kind van mij?</p>
<p class="indent">Te laat wordt hij zich van zijn vergissing bewust, zelfs over een vrouw krijgt men geen gezag door het zo maar te nemen. Te laat doet hij een laatste poging, nu hij voelt dat de reeks nukkigheden niet voorbijgaand was. Hij tracht nog eens innig met haar te zijn, vraagt haar hem nu toch eindelijk te zeggen wat er tussen hen staat, maar hij voegt er weeral bij: of wie? en ze keert zich weer af. Maar hij komt terug, geslagen, inwendig gewond. Als het is omdat hij zijn ontslag gegeven heeft, waarom heeft ze dan niet gesproken toen het nog tijd was: hij zou de brief niet geschreven hebben. Neen zeker en vast niet, Rosa. Maar zij had het zo licht opgenomen en hij had gedacht dat het na een paar dagen mokken zou overgegaan zijn. Toen het langer duurde had hij zich ingebeeld, dat het gewone overprikkeldheid van zwangere vrouwen was en zij, met haar heftig karakter, leed daar meer van dan andere, had hij bij zichzelf gezegd.</p>
<p class="indent">Och, zij voelt hem wel aankomen. Het ontslag intrekken kan hij niet meer, het kind is er ook, alles is naar wens gegaan; als zij hem nu nog maar liefjes ter wille is, zolang het nog duren moet, heeft hij helemaal zijn zin. Maar hij heeft zich al naïef verraden door te vragen of het kind van hem is. ‘Waarom,’ zegt zij, ‘wilt ge alles weer goed hebben tussen ons en ge weet niet eens of het kind van u is.’ Het zou duidelijker zijn als ze zei: en ge beweert niet eens te weten of het kind van u is, maar zij heeft nu eenmaal niet voor onderwijzeres gestudeerd en hij kiest natuurlijk de ongunstige versie: het is niet zeker dat het kind van u is. Zoiets kan een man niet gauw geloven, maar het is genoeg dat het uitgesproken wordt, opdat het hem ziek make en wild. ‘Is dat niet eens zeker,’ vraagt hij, ‘zijt gij een slet?’ Zij wenst dat Thijs hem doodsla.</p>
<p class="indent">Daarvoor moet Let verdwijnen en nog diezelfde morgen mag het werk werk zijn, zelfs de koffietafel tot tien uren onafgedekt staan blijven, Rosa schrijft een brief. Of lieve zuster Let bij haar niet wil nemen. Op een boerderij, waar men ze niet genoeg bij zich hebben kan, deugt zij niet, maar in een gesloten huis kan men ze goed dresseren. Lieve zuster weet genoeg hoe goed ze met kinderen kan spelen. Lieve zuster heeft er nu al drie en zal zulke kindermeid wel gaarne zien komen. Hoe is het mogelijk dat Rosa daar niet vroeger aan gedacht heeft. Deze morgen bij het opstaan viel het haar opeens in en dadelijk heeft zij werk werk gelaten om lieve zuster gauw te schrijven. Laat nu maar gauw iets weten, dan zal zij Let zelf brengen.</p>
<p class="indent">De lieve zuster antwoordt maar koeltjes op de haastige brief, maar zij wil het toch eens een paar maanden proberen. Gaat het niet, dan brengt zij Let weer terug, want zij zijn immers overeengekomen dat Let op de hoeve haar thuis zal hebben. Maar Let zelf antwoordt nog koeler. Zoveel begrijpt zij er toch van, dat zij beter niet van Thijs wijkt. Van alle mogelijke zusters en broers heeft zij slagen en snauwen gekregen, dat onthouden kinderen en simpelen van geest. Rosa vergroot haar onrust door haar te verbieden er Thijs over te raadplegen, die heeft daar niets in te zien, is hij soms van de familie? Wat men doen wil zonder de enige die goed voor haar is, kan niet goed zijn. Zij wil niet en als Rosa vraagt waarom, antwoordt zij: ik wil niet. Maar waarom dan toch? Eenzelvig herhaalt zij star: ik wil niet.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap31.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap33.html" class="calibreANext"> next page</a>
    
  </div>

</div>

</body>
</html>
