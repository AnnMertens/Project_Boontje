<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap48.html" class="calibreAPrev">previous page</a>
        

        
          <a href="chap50.html" class="calibreANext"> next page</a>
        
      </div>
    

    
<div class="booksection">
<p class="chap">4</p>
<p class="noindent">Liens zwangerschap deed Liza grauw uitslaan van nijd, want als Houtekiet met iets te houden was, dan met een kind. Vruchteloos praamde ze Lien, zich in godsnaam toch niet aan de schande te laten uitleveren en wegjagen, vruchteloos trachtte zij haar uit het hoofd te praten dat zij op Houtekiet kon rekenen, vruchteloos dreigde zij met haar vader die haar zou doodslaan, vermits het kind niet van de graaf was. Toen waarschuwde zij heimelijk de boerin, de boerin waarschuwde de boer. Het getier begon. De zonen en de knechten die haar toch geen dank verschuldigd waren, lieten tieren. Anderen helpen zij, in stilte en als troosters, zich bevrijden, want schande of lijden, te eenzaam en onvertroost, maakt meisjes nadien ongenaakbaar, ze verdragen geen vrolijkheid meer. Grijnzend laten zij Lien zwellen en vernederd worden en beven voor de laatste dag, vooral voor de aankomst bij Houtekiet, want een andere angst kende zij eigenlijk nooit, dan dat hij zou zeggen: Wat kan mij dat kind schelen!</p>
<p class="indent">De uitdrijving van een schandige meid broeide in die tijd lang en groeide tot aller woede tegelijkertijd rijp was. Boer Busschops eindigt met het kruizeel te grijpen. Maar Lien, die niets meer verliezen kan, want van Houtekiet vreest zij nog ergers, grijpt wat haar onder de hand valt, de aardappelstamper. Ze zwaait hem voor zich uit, naar buiten deinzend en naar de poort. Zo dapper heeft nooit een onbeschermde onteerde een erf verlaten: Busschops kan alleen haar voorarmen bloedrood slaan, voor Houtekiet blijft dus nog genoeg plaats over, te meer daar de armen genezen zijn na drie dagen wachten op hem. Drie dagen leven van koemelk en rapen. Zich verbergen. ’s Nachts van angst niet durven liggen, niet durven staan, niet durven op en neer lopen. En dan eindelijk de vierde avond, bij de eerste bekentenis, door Houtekiet bij de haren over en weer getrokken worden en met kniestampen terug naar het brugje gedreven. Doch dat laat de koe zich welgevallen, niet Lien die er niets om geeft, zegt ze, dat hij haar doodstampt of verdrinkt. Maar wil hij niet eerst zijn kind zien? Dat is het refrein van haar storm en noodlied. Maandenlang is het in haar meegegroeid met het kind. Wat een argumenten weet zij voor hem te kiezen. Als hij het kind gezien heeft kan hij hen immers nog allebei... Is dát nu te veel gevraagd, eenmaal dat kind van hem te mogen zien? Slacht men een koe vol kalf? Te Kermis, men heeft geen varken en zal hem moeten vieren zonder vlees, maar men heeft een zeug vol biggen, slacht men die? Waar op de wereld is dat gebeurd, Jan? Haar getater zegt Houtekiet iets. Zo maar achter elkaar, zonder haperen, wel honderd woorden, het is waarlijk de moeite waard dat aan te horen. Als ze zwijgt en wacht zou hij wel willen dat ze nog eens herbegon, helemaal van het begin af woordelijk hetzelfde. Doch haar hoge buik leidt hem af, zijn handen glijden errond, hij mompelt welgezind dat het mij wat zal zijn en zijn gedachten verdiepen zich. Hij spreekt naïef als een kind. Men verstaat niet, zegt hij, hoe het er nog uit kan, dat zal een beetje pijn doen, maar ze moet niet te kleinzerig zijn, er integendeel goed op duwen, want als het er te lang blijft inzitten en doorgroeien is het nog veel erger, dan moet ze kapot. Ze antwoordt reeds niet meer, ze glimlacht slechts met haar brede mond, ze is aanvaard. Schielijk schrikt zijn hand terug van een beweging in de buik. Hij kijkt haar aan alsof ze stervend gaat achterovervallen, maar ze glimlacht zalig voort en hij gaat zich argeloos vermaken met het opbulten, nu hier, dan daar, dat hij goed kan zien op de ontblote schoot.</p>
<p class="indent">Die nacht wekt ze hem voortdurend, niet alleen van geluk, ook van stijfte. Hij, buitenslaper, gelijk de dieren wakker van het minste gerucht, denkt: ze laat mij niet eens rustig slapen, morgen ben ik weg, ze ziet mij nooit meer. Maar door een vreemde vertedering vindt hij ’s morgens dat de buik weer veel dikker geworden is, hij wil dan toch maar zien wat er zal uitkomen. Hem volgen kan ze niet en hij zou haar ook niet willen inwijden in de geheimen van zijn zwerven en slapen. Daarom besluit hij haar een hut te bouwen. Onze vader Houtekiet sticht Deps en weet het niet, doch, Vader, dank! Wij werden daar geboren uit uw vrij en krachtig bloed, anderen niet goed genoeg, maar ons wel. En wij zijn blij dat we leven. Hij sticht Deps juist op het graf van de boswachter, om dit meteen goed af te dekken. Een dikke laag leem uit het water erop, de hut erover, zoekt nu de boswachter maar. Lien kan haar ogen niet geloven, hij tovert. Kapmes, hamer en mes, zij weet niet waar vandaan gehaald, zijn al zijn gerief. Tussen palen van jonge boompjes vlecht hij vlugger dan een mandenmaker takkewerk, dubbele wanden die hij met klei bestrijkt, glad en effen als muurtjes van steen. Zij heeft altijd gedacht dat hij haar zal meenemen naar een of andere rij woonwagens, hij moet toch ergens thuishoren. Maar nu zij hem bezig ziet, vlug, zwijgzaam, behendig alsof alles slechts spel is voor hem, roept zij verbaasd dat hij met zo’n vaardigheid wel aan de kost zal komen. Haar geestdrift geeft hem meer ijver. Een wijf is toch niet zo hinderlijk als hij eerst gedacht had. Het babbelt maar, ook als men niet antwoordt en hij heeft altijd graag zingende vogelen rond zich, of spelende dieren: leven. Stom is ze wel: ze kan een koe niet melken zonder emmer, de melk niet koken zonder kom, potten en nog potten heeft ze nodig en hij moet haar dat allemaal halen, al staat, ligt, hangt overal het gerief dat men nodig heeft. Als ze verschrikt een grote teil van Busschops herkent en hem smeekt die terug te dragen, maakt hij een slordig gebaar of ze er een om haar oren wil hebben. ‘Ja, Jan, beeft ze, maar als de gendarmen komen?’ Meteen heeft ze de oorvijg al vast. Zo was Houtekiet, tegenwoordig zijn de manieren ongetwijfeld wat fijner.</p>
<p class="indent">Hij weet zelf niet waarom hij blijft doorwerken als de hut klaar is. Misschien om het plezier haar te verbazen. Van morgen tot avond is hij bezig, nooit zwoegt hij, alles lijkt amusement, alles kan hij. Hij laat, onverschillig, werk uit de handen vallen, wandelt fluitend weg en komt terug met een konijn dat in een van zijn strikken zat. Hij is plots verdwenen, blijft lang weg en brengt geld mee: hij heeft vellen verkocht, soms dure, van otters. Hij kan die vellen zelf bewerken, hij kan ketels lappen, verroeste dingen vertinnen, verf maken, ruiten snijden, houten lepels snijden, pantoffels vlechten, alles. Of doet hij dat allemaal om de vriendschap die hij van haar heeft, waarlijk meer dan van een hond. Over een gevlochten bed, bijvoorbeeld, roept zij dat zij zoiets nog nooit gezien heeft, dat men het kan pakken en wegdragen, zo licht is het en toch zo sterk als een getimmerd. Tenslotte trekt zij hem op dat bed en overfloddert hem, juist als een hond die zijn gezicht nat likt. Hij hecht er zich aan. Voor alles is ze dankbaar: ze krijgt meer vlees bij hem, zegt ze, dan op de hoeve. Hij gaat naar ’t water en haalt vis uit zijn fuik. En ’t mansvolk bij Busschops zei dat het de moeite niet loonde daar te vissen. Er groeit een bitter misprijzen in haar voor de wereld daar rondom, die haar uitgestoten heeft als een slet en een monster gemaakt van haar Houtekiet. Is die Houtekiet geen vijf, zes mannen waard en wat hebben de anderen op hem voor, tenzij de heimelijkheid en de schijnheiligheid? Ze zullen zien hoever zij met haar monster zal komen. Eens zal zij stuk voor stuk al wat hij voor haar bijeengehaald heeft terugdragen: Hier is uw rommel, dacht gij dat mijn Houtekiet het gestolen had? Geleend heeft hij hem. Mogen we het van u houden, wilt gij er liever geld voor, geld hebben wij ook. Onder gejuich vlecht hij een wiegmand, tafel, stoeltjes. Dan heeft hij opeens genoeg van het vlechten, hij breidt zijn bezit naar buiten uit. Rondom de hut ontstaat elke dag iets nieuws: duivenhokken in kapelletjesvorm, een kippenhok, een hok voor tamme konijnen, bijenkorven, die man kan waarlijk alles. Hij zegt niets, blijft altijd even rustig en gelijkmatig aan ’t werk, overvalt zijn vrouw, pakt direct weer aan, laat, als hij bewonderd en geprezen wordt, rond zijn ogen een paar rimpeltjes lachen, ziet er onverstoorbaar voldaan uit en altijd maar voort ontstaan rond de hut, grillig door elkaar, nuttige en eigenaardige dingen, het lijkt een kleine foor. Honkvaste mensen bouwen met orde, Houtekiet kampeert. Het is alles vol fantasie, uit alles lacht het plezier van de maker.</p>
<p class="indent">Steeds weer haalt hij zich timmergereedschap en hout. Zij wordt weer bang, maar durft niets meer zeggen. Het geluk bij hem te zijn, al die weelde, bijeengestolen en getoverd op een grond waarvan ze zullen verjaagd worden, juist zo is een droom, zij zal wakker worden en uit is het. Om hem tenminste van het timmeren af te brengen, vraagt ze hem of hij, die alles kan, ook goed kan spitten, want vier steken diep zit goede vette leem, zei Busschops altijd. Verstomd kijkt hij haar aan en wordt zich bewust van zijn dwaasheid: heeft dat wijf zich ingebeeld dat hij hier boer gaat worden? In zijn verbeelding deed hij dit zo maar, kan hij hier op elk ogenblik weggaan voorgoed. Boer worden? Jan Houtekiet? Hij laat zijn beitel vallen, zwiert twee planken, die hij aan elkaar paste, links en rechts de struiken in en weg is hij.</p>
<p class="indent">Ware hij niet vlak op Mandus gelopen, die achter een elzestruik zat te spieden, betrapt zijn muts afnam en ontdaan stotterde: dag meneer, hij zou in een woestheid misschien zover gegaan zijn dat hij vandaar, verleid door een nieuwe lust, nog weer verder had gewild. Maar Mandus die alle woorden van de groten diep in zijn hart grift, om ze avondenlang rond de haard te herhalen, tracht er zoveel mogelijk uit hem te krijgen. Het zijn er niet veel, maar zij zullen deze avond alle op het hart van Liza vallen en er zwaar blijven liggen.</p>
<p class="indent">Houtekiet keert terug en vindt Lien op het bed met opgetrokken knieën, steunend. Hij gaat erbij zitten wachten, maar het duurt hem te lang. Hij gaat op de buik duwen, maar ze brult; hij verzekert dat ze zal buiten vliegen als ze nog een keer zo’n lawaai maakt. Dat dreigen echter is gemaakt, een vreemde onrust bevangt hem. Haast u een beetje, roept hij, en gaat door de hei stappen, zo schichtig als hij nooit is geweest. Bij elke gil wil hij naar de hut lopen en ervan weg, om niets meer te horen, maar hij hoort het overal. Waar hij meent er eindelijk van verlost te zijn, rukt hij, opgevreten van ongedurigheid, een jong fijn berkje de takjes af en schiet plots op een lopen.</p>
<p class="indent">Ze roept: ‘Nog niet, nog niet.’ Hij gaat weer door de hei stappen. Als hij niet meer wachten kan en bruusk binnenvalt, heft zij het kind juist uit een teil warm water.</p>
<p class="indent">‘Godverdomme,’ zegt hij, ‘is dat zo klein?’</p>
<p class="indent">‘En gij,’ zegt ze na een lange poos, ‘gij zoudt het nog niet gewild hebben, gij bullebak.’</p>
<p class="indent">‘Wie zegt dat?’</p>
<p class="indent">‘Gij, gij hebt dat gezegd.’</p>
<p class="indent">‘Zwijg,’ zegt hij, ‘ge liegt dat ge zwart ziet.’</p>
<p class="indent">’s Anderendaags begint hij te spitten. De klei zit niet vier, maar vijf steken diep. Hij verafschuwt zulke boerenarbeid, die zwaar is, eentonig, doffe, suffe moeheid nalaat en geen vaardigheid vereist. Maar ze komt bij hem staan met het kind dat nog geen dag oud is en zegt dat Jantje naar hem komt kijken. Wel gromt hij de aap in de voor te leggen, dan spit hij hem onder, maar dat meent hij niet.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap48.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap50.html" class="calibreANext"> next page</a>
    
  </div>

</div>

</body>
</html>
