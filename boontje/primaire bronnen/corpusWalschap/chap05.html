<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap04.html" class="calibreAPrev">previous page</a>
        

        
          <a href="chap06.html" class="calibreANext"> next page</a>
        
      </div>
    

    
<div class="booksection">
<p class="chap">4</p>
<p class="noindent">Het eerste dat hij kocht was een auto en het eerste dat hij overreed een kind. Daarom vergezelde zijn vrouw hem niet meer. Zij sliep dan tot elf uren en kwam in losse peignoir André een sigaret vragen. Alles draaide hem voor de ogen, hij moest bekennen dat hij niet rookte, dat er geen sigaretten in huis waren en letterlijk door haar buitengegiecheld stond hij op straat, hoe wist hij niet, en ging sigaretten kopen. Voor de winkelramen ging hij staan zweten tot hij ten slotte de duurste damessigaretten kocht die er waren. Hij stond verslagen en in een draainis op de straat, werd er zich van bewust dat het miserabel stond, sigaretten te geven zonder sigarettepijpje, haalde zijn portefeuille boven om na te zien of hij niet verplicht was iets bespottelijk goedkoops te kopen, ging weer binnen, kocht iets héél duurs en stond er eindelijk mee vóór haar. Zij nam het aan met twee handen, haar peignoir viel open, zij zei pardon en sloot hem weer, hij stotterde ook pardon en schoof de deur uit. Zij riep hem terug en wist niet wat denken of doen om zo’n prachtig cadeau. Uitbundig, onzeglijk lief, koketterend, vrouw die zich vrij bewoog, dankte zij hem. Zag hem olijk aan en plaagde of wel iemand weten mocht dat hij zulke rijke geschenken gaf.</p>
<p class="indent">Natuurlijk nam hij dat ernstig op, schrikte voor de grofheid die hij begaan had en hijgde angstig van neen. Neen, niemand mag het weten. Nu begreep zij nog minder. Een enkele seconde doorvorsten haar ogen hem ernstig of hij nu al een spel begon dat zij goed kende, of hij interessant werd. Zij tikte hem tegen de wang en zei: stouterik. Maar hij zweette en gloeide zo ongelukkig dat zij hem vroeg of hij misschien priester wilde worden en die vraag vernietigde hem totaal. Zo zag hij er dus uit. Priester? Neen absoluut niet, madam. Zij schaterlacht: Madam? Noem haar toch Mouche of liever neen, ik ben uw tante, vergeet het niet. Dan wordt zij opeens heel mooi en ernstig, een licht gaat aan onder haar wenkbrauwen. Zij dankt hem nogmaals en opeens, met een warme fluistering: zij zal zeggen dat zij het etui zelf gekocht heeft. Juist een maand later had de majoor het buitengoed al gekocht en gemeubeld. Alsof hij zo maar binnengegaan was in de villa die hem aanstond, de bewoners een voor een doodgeschoten had, ze in de hof begraven en dan per telefoon een paar meubelfabrieken afgedreigd, dat ze de keuze hadden tussen zich zelfmoorden of hem binnen de achtenveertig uren het gevraagde leveren.</p>
<p class="indent">De twee meiden verwensten hem met zijn sigaretteas en zijn gebrul, maar als ze hem niet ontlopen konden weken ze met grote ogen tegen de muur. Hij kwam op de reuk van het eten af tot in de keuken, nam een pollepel, schepte zich een tas soep en sloeg er Marie dankbaar voor op de schouder. Maar wie hij niet kon te zien krijgen was André, die hem schuwde als de pest en er altijd iets op vond om ’s avonds voor of na hem aan tafel te komen. De notaris had daar weinig bezwaar tegen: omdat de gesprekken van zijn broer niet al te stichtelijk waren. De jonge vrouw meende dat een soort jeugdig schuldbewustzijn in het spel was, dat hij streed met zijn geweten om haar. Die onbegrijpelijke jongen interesseerde haar. Er waren lege uren die zij rokend op een sofa doorbracht en waarin zij diep en ernstig verlangde.</p>
<p class="indent">Een jonge onderofficiersweduwe in Kongo is zwak als een majoor weduwnaar haar een kans geeft, maar zwakheid is nog geen liefde. En in Kongo is een brutaliteit van de militaire echtgenoot ook beter te verdragen. Hier is zijn ruwe geblaseerdheid tergend, vernederend. De majoor denkt nog altijd dat alleen de boys hem horen duvelen, maar in dit notarishuis wil Mouche niet beledigd worden. Wil hij boos zijn, goed, zij gaat de stad in en vergeet hem. Of zij denkt aan het schuchtere jongetje hierboven. Zo oud en brutaal als haar man is; zo jong, naïef en allerliefst is hij. Gedurig verzet zij zich tegen de militair. Gelukkig is de notaris daar: die kan met mensen om en verklaart telkens dat er niets zo ongezond is als zich opwinden aan tafel. En gelukkig vindt de majoor het nogal gezellig, een kranig vrouwke! Maar het doet haar zo verlangen naar het rosse kind met sproeten dat haar niet durft aankijken.</p>
<p class="indent">Soms gaat zij hem opjagen om het genoegen hem te zien vluchten; aan zijn werkkamertje kloppen enkel om de angst waarmee hij haar de deuropening zal versperren. Soms vraagt zij lief: mag ik niet binnen? Het is letterlijk onmogelijk om langer dan twee minuten met hem in gesprek te blijven. Daarom zegt zij hem maar rustig door te werken, als het hem tenminste niet stoort dat zij daar in die hoek haar modekroniek leest en het feuilleton. Dan is het heerlijk te letten op het beven van zijn schrijvende hand, een hoogtij van zijn bloed dat zijn ogen slaperig maakt, op het uitbreken van zijn zweet. Na een kwartiertje weet hij blijkbaar niet meer wat hij leest noch wat hij schrijft. Doelloos neemt en opent hij boeken, zoekt in woordenboeken naar niets. Eens vroeg zij hem wat hij zocht en hij wist het niet te zeggen. Zij stond achter hem en hij besefte in een siddering van schaamte dat zijn hals vol bruine sproeten was en links stond een dun lang wratje, een tepeltje. En opeens had zij hem zo lief dat zij haar twee schone handjes op zijn schouders legde en achter hem sprak dat hij zenuwachtig was, dat hij een zeer sympathiek karakter had, in het leven vele vrienden zou hebben en hij moest maar kalm zijn.</p>
<p class="indent">Zij kon niet vermoeden dat hij onder haar handjes niet van een weldadige rust ineenkromp, maar onder een striemende vernedering. Ook zij houdt hem zijn ellende voor ogen, ook zij ziet hem als een arme idioot. Zijn eerste ontmoetingen met een vrouw zijn vernederingen.</p>
<p class="indent">Toen hij voorgoed bij haar zijn intrek nam, bemerkte hij met zijn overspannen behoedzaamheid, dat zij meer aandacht voor hem had dan voor de twee stiefzonen die veel normaler haar minnaars hadden kunnen zijn. Maar nu was dat zo goed merkbaar, dat zowel de majoor als de twee zonen het in de gaten kregen. In zijn oude dag werd de oude cynicus nog jaloers. Zijn vrouwke liet hem voelen dat Europa Kongo niet is en hij zag daarin dat zij hem beu was. Zijn kinderen had hij maar nu en dan gezien: nu woonden ze bij hem, twee pronte jonge kerels, die zich tijdens zes jaar opsluiting in het college van de vrijheid allerlei voorgesteld hadden en buitengewoon beleefd en voorkomend waren zonder ooit het woord mama uit te spreken. Het was hun totaal onmogelijk in dat mooie vrouwtje de echtgenote van hun vader te zien en zij deden allebei om het plechtigst.</p>
<p class="indent">Dat maakte de majoor woedend. Hij deed met opzet nog ruwer dan hij gewoon was, dat wil niet weinig zeggen. Het gevolg was dat hij zijn jongens ergerde in plaats van ze op hun gemak te zetten. Ze schaamden zich in zijn plaats tegenover de vrouw en trachtten instinctief te bewijzen dat zijn bullebakkerij niet in de familie zat. Zij deed haar best om neutraal te blijven, zonder stiefmoederplichten te vergeten voor de echtelijke. Zo leefden ze alle vier gespannen, drie mannen loerend naar een vrouw, een vrouw over drie mannen heenkijkend naar het onbenullige neefje dat zij om strijd minachtten.</p>
<p class="indent">Tweemaal kwam zij van het winkelen uit Leuven terug in gezelschap van die neef. Tweemaal moest zij juist gaan winkelen toen André geheel alleen naar een les moest. Eens had zij drie dassen gekocht omdat André er volgens haar absoluut nodig had. Eens wou zij niet mee in de auto met de majoor en zij bleef alleen thuis met André. Eens zei zij dat Willy en Jean er altijd moesten aan denken hun schoenen ’s avonds beneden te laten en met sloffen naar boven te gaan, André vergat dat nooit. Eens nam zij André langs achter bij de armen om hem vlugger door een deur te doen gaan. Eens nam zij zijn verdediging zo onbedacht en snel als een moeder haar kind in het water achternaspringt. Zo weinig had zij nagedacht dat haar verdediging op niets leek: hij had een domheid gezegd die eenvoudig niet recht te praten was. En toen was de maat vol, toen begon voor André de verdrukking.</p>
<p class="indent">De majoor, die hem van in ’t begin gehaat had uit instinct, vernederde hem nu uit jaloersheid. De neven die hem ontzien hadden omdat het niet sportief is een stumperd die zich niet weren kan, te overroefelen, spaarden hem niet meer. Geen van de twee begrepen zij wat een vrouw kon aantrekken in dat laf en van bedeesdheid kronkelend kereltje. De majoor zijnerzijds had een paar princiepen. Les femmes c’est bon pour la nuit, was het voornaamste en vrouwen waren volgens hem even onberekenbaar als ontoerekenbaar. De zotte genegenheid van Mouche voor het weekdier van zijn broer, bewees dat maar eens te meer en hij zou daar dus maar eens korte metten mee maken. Hij was grof door zijn beroep, maar als hij zich voornam stelselmatig grof te zijn, liep het de spuigaten uit. Zijn eigen zonen zouden zeker in opstand zijn gekomen tegen hem, indien zij niet zo verbitterd geweest waren op het neefke. Maar Mouche verdroeg het niet.</p>
<p class="indent">De ruzie brak los aan tafel, om een soepvermicelleke dat op André’s das terechtkwam. De majoor die op zulke dingen zat te wachten wees er met zijn bruine vinger naar: Weeral geslabberd! Natuurlijk kon André geen enkele lepel meer normaal aan de mond krijgen en elke zwelg klokte luid in zijn keel. Daarop maakte de majoor geen allusie maar hij vroeg brutaalweg hoe André dat deed; zo hard, nota bene; in de kadettenschool had hij iemand gekend die dat ook kon. De jongens proestten, maar hoestten of ze zich verslikt hadden. Mouche werd zenuwachtig en opeens beeldde zij zich in dat André schreide, al waren het maar dikke zweetdruppels die zijlings van de neus uitbraken. Toen drupte van de sauslepel wat vet op André’s mouw. De majoor stond op, greep zijn servet en bond ze de hoogstudent voor zoals men een zuigeling een handdoek voorbindt, van achter met grote ezelsoren. Mouche riep hem toe dat onbeschofteriken maar in de keuken moesten gaan eten. Hij grijnsde dat zij de jongeheer nog flink verdedigde, maar zij verdedigde niets, riep zij, dan haar recht om aan tafel te zitten met een man die zijn fatsoen kon houden en die laatste woorden maakten los wat hij opkropte. Fatsoen kan houden, madammeke, wie houdt hier nom de tonnerre zijn fatsoen niet? Het schijnt in alle geval dat er hier zijn die over uw fatsoen meer kunnen vertellen dan uw eigen man, of ben ik dat soms niet meer?</p>
<p class="indent">Hola, papa, zo waren Willy en Jean ook niet meer akkoord. Het is misschien heel interessant een heel regiment negers uit te schelden maar hier in Europa worden dames gerespecteerd.</p>
<p class="indent">Dames, brulde de majoor, dames, waar is hier de dame?</p>
<p class="indent">Willy stond voor hem, groot en driftig: Geen woord meer, papa!</p>
<p class="indent">Papa week bleek naar de muur en kruiste de armen, dan ziet men er altijd majoorachtig uit. Ah c’est comme ça, zei hij op een toon alsof hij nu genoeg wist om de serie moorden te begaan die hij al lang beraamd had, maar toen Willy, nog niet bedaard, antwoordde dat het inderdaad comme ça was, had hij niets meer te zeggen. Er viel een stilte, een soort stomme verbazing omdat zo weinig nodig was om een groot krijgsman klein te krijgen. Gelukkig begon aan tafel Mouche zenuwachtig te snikken, dat leidde de aandacht af.</p>
<p class="indent">Ze keken om en André was verdwenen. Ze deden de deur open en daar stond hij in de gang rond te draaien met de grote servet nog voorgebonden, de ezelsoren nog recht omhoog en toen gebeurde iets dat hij nooit meer zal vergeten. Als er voor hem een hemel bestaat zal deze herinnering hem in alle eeuwigheid het geluk verzuren. De pathos sloeg om in een homerisch geschater. Willy begon. Jean volgde, de majoor moest willens nillens meegrijnzen en Mouche keek op en lachte zo zenuwachtig als ze geschreid had.</p>
<p class="indent">De held, met de servet en de ezelsoren!</p>
<p class="indent">Jean riep grof dat hij maar gauw een andere broek moest gaan aandoen. André zag niets anders dan dat Mouche ook lachte.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap04.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap06.html" class="calibreANext"> next page</a>
    
  </div>

</div>

</body>
</html>
