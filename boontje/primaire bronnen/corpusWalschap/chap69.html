<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap68.html" class="calibreAPrev">previous page</a>
        

        
          <a href="chap70.html" class="calibreANext"> next page</a>
        
      </div>
    

    
<div class="booksection">
<p class="chap">24</p>
<p class="noindent">De kerk stond er, maar er was nog veel binnenwerk aan, toen een pastoor de Steengruisstraat kwam opgezwierd met zijn hoed achter in de nek. ‘Dag madam,’ riep hij naar Iphigénie, vanop de straat, ‘ik ben uw pastoor.’ Ze nodigde hem uit binnen te komen, maar dat wou hij niet. Hij ging verder en wuifde naar de mensen die op het veld of in hun kwekerij aan ’t werk waren: ‘Hé mannen, de pastoor is hier, ik ben hier benoemd!’ Hij stapte met zwierende armen de kerk binnen en zei tot hen die er werkten: ‘Een schone kerk, juist wat ik moet hebben, maakt ze maar gauw af, ik kan goed zingen en preken, ge zult content zijn.’ Het volk kwam naar hem kijken, dadelijk zat hij op een stapel vloerstenen, kruiste de benen en men zag dat hij stijve zware werkschoenen met zolen van een vingerdik aan had, in plaats van de fijne schoenen met zilveren gesp van de pastoor. Hij zag de verbazing en lachte: ‘Ge denkt allemaal in uw eigen: dat ziet er maar een rare pastoor uit, maar ze zeggen overal dat gij ook raar volk zijt, hewel, dan passen we goed bij malkander.’ Eindelijk stond hij op en zei dat hij nu met hun beroemde Houtekiet ging kennis maken. ‘Het ziet er een zotteke uit,’ zei Leis, die de vloer legde, ‘maar hij zegt dat hij goed kan zingen en preken, als we ’t maar eens probeerden met hem.’</p>
<p class="indent">Hij ging naar Houtekiet en zei: ‘Dag Jan, veel over u horen spreken, ik kom eens naar uw beer zien.’ Dat was Houtekiet in het hart getast. ‘Poot,’ zei hij en legde de bereklauw in de hand van de priester. ‘Jan, waar hebt ge toch zo leren timmeren?’ Houtekiet glimlachte zoals alleen vrouwen het gezien hebben onder vier ogen. Naar de toren zouden ze samen gaan zien een der volgende dagen, maar vandaag wou de pastoor de watermolen zien waarover hij zoveel horen spreken had. Als boerenzoon kende hij daar niets van en om pastoor te worden bestudeert men geen watermolens, maar vóór hij het werk zag, ziehier hoe volgens hem een watermolen ongeveer moet zijn. Hij tekent met potlood een schema aan de binnenkant van de molendeur. We zullen nu zien of ik ver mis ben.</p>
<p class="indent">Hij vleit niet. Is dat niet wat zwaar, Jan? Waarom is dat zo lang, Jan? Eindelijk steekt hij de handen in de zakken, overschouwt het geheel en zegt: schoon werk. Houtekiet toont hem zijn steenbakkerij, potten, schotels, die hij uit liefhebberij gemaakt heeft en gebakken. Hij vergezelt hem naar Van Dambruggen om hem daar zijn dorsmolen te tonen. Geen betere aanbeveling voor de nieuwe pastoor dan aan Houtekiets zijde langs de hoeven aan de waterkant te gaan. Terwijl zij bij David staan, komt daar een bengel aangelopen, die eerst zijn kaarsen weglikt. Moeder heeft gezegd dat vader eens rap naar huis moet komen. ‘Wat,’ vraagt de pastoor, ‘is er dat ook nog een van u?’ ‘Ja.’ ‘Hoeveel hebt ge er dan wel?’ ‘Tenminste zestien,’ antwoordt Houtekiet. Bij Lien, bedoelt hij.</p>
<p class="indent">Meen niet dat wij overdrijven, een raardere apostel dan pastoor Apostelis bestaat niet. Die noemde het bisdom ‘ze’, Deps met hem erbij ‘wij’. Ze en wij waren in zijn ogen tegenstanders. ‘Ze’ hadden hem willen sturen met de titel van onderpastoor, maar hij had ze gevraagd wat ze zich inbeeldden en of wij soms niet goed genoeg waren om ook een pastoor te hebben. Zeg, mannen, we laten ons niet achteruitzetten, hoor. Dan ook, ‘ze’ hadden hem in het dorp willen plaatsen als onderpastoor, tot kerk en alles klaar zou zijn. Maar geen kwestie daarvan, zijn plaats is hier, zijn werk is hier, wat kan hem dat dorp schelen.</p>
<p class="indent">Hij ging zowaar bij Baert in de kost tot hij een pastorij had, om te tonen dat hij met het dorp niets te maken had en liever in de kost was bij zijn volk, dan in het dorp op de pastorij. Iphigénie beschouwde het als een belediging dat hij betaalde, maar hem beledigde het dat zij het niet aannam. ‘Hebt ge geld,’ vroeg Baert, ‘ge verdient hier toch nog iets?’ ‘Ja, ik heb geld, en nogal veel zelfs.’ Hij vertelde dat zijn ouders zaliger rijke boeren geweest waren. Hij was enig kind. Toen hij twintig jaar was had hij zich in het hoofd gestoken pastoor te worden. Tien jaar later was ik het. Humaniora, filosofie en theologie op tien jaar, dat mogen ze mij nadoen. Zo had hij in zijn leven nog allerlei andere kolossale dingen gedaan. Men kon hem niets vertellen of hij had nog ergers beleefd. Geen zieke kloeg hem zijn nood of hij had dezelfde ziekte nog erger gehad. Hij verzekerde bijvoorbeeld dat hij ook kleudde gedragen had. Weldra zei men dat men van Apostel ook niet alles mocht geloven, doe er gerust de helft af. Maar dat kon hij niet goed verdragen, dat heeft men hem maar ééns mogen zeggen, hij maakte zich kwaad. Geloofd wilde hij worden, al wist hij zo goed als wij dat hij opsneed.</p>
<p class="indent">Op een zekere dag vraagt hij: ‘Een pastorij krijg ik zeker niet?’ De meesten kijken wat weg, maar Jan Orleans gaat vlak voor hem staan en vraagt stout:</p>
<p class="indent">‘Zijt ge arm? Niet liegen!’</p>
<p class="indent">‘Neen, ik ben rijk.’</p>
<p class="indent">‘Dan krijgt ge geen pastorij.’</p>
<p class="indent">‘Ik zou er geen willen.’</p>
<p class="indent">‘En waarom niet?’</p>
<p class="indent">‘Omdat ge er mij dan kunt uitzetten als ge mij moe zijt en ik wil hier blijven tot mijn dood’ en hij lachte dat hij schokte.</p>
<p class="indent">Hij kocht grond volgens het contract met het kasteel en binnen de vierentwintig uren stond hij met holleblokken aan te spitten. Ah, ge denkt dat ik niet kan werken, wacht, dat zal ik u laten zien. Van dan af zei hij: wij werkende mensen. Het volk besliste: hij mag blijven. Hij bouwde zijn pastorij groter en schoner dan om het even welke in de omtrek, te groot en te schoon naar hun zin en hij bemeubelde ze te prachtig. Dat kwam hem ter ore. In een van zijn eerste preken na de kerkwijding bracht hij het ter sprake. Het schijnt dat mijn pastorij niet naar uw zin is. Wat gaat u dat aan? Bemoei ik er mij mee als gij bouwt? Wel, waarom laat gij mij dan ook niet gerust? We zijn hier op Deps, hier is alleman vrij, de pastoor ook. Heb ik mijn pastorij betaald of niet? Heb ik bij iemand een centiem schuld? Wat hebt gij dan te reclameren? En ge zult toch nooit kunnen zeggen dat er een cent van u insteekt. Ik ben God zij dank rijk genoeg, om het geld moest ik niet pastoor worden.</p>
<p class="indent">Ziehier hoe hij de kerkwijding aankondigde. ‘De bisschop komt toekomende zondag de kerk wijden. We zullen schoon versieren, want hij zal hier niet dikwijls meer komen, ik hoop het tenminste niet. Doet mij nu één plezier en gaat hem voor die ene dag niet vertellen dat ge zo een rare pastoor hebt. Dat weet hij al lang, ’t is daarom dat hij mij naar hier gestuurd heeft. We zullen de miseries die we met malkander hebben onder ons houden en proberen malkander te verdragen. In een goed huishouden gaat dat zo. De bisschop heeft daar niets in te zien. Als hij mij vraagt hoe het met u gaat, zal ik ook zeggen: “goed.”’ Als het volk dan soms luidop lachte, stond hij met stralend gezicht de vrolijkheid aan te kijken en preekte niet voort vóór allen uitgelachen waren. Maar preekte hij voort en er schoot nog een in een nalach, dan riep hij die met naam en toenaam toe dat het genoeg was. Alles op tijd! Wat hij ook niet kon verdragen was praten, al ware ’t maar één woordje, tijdens zijn preek. ‘Jan Orleans,’ riep hij eens, ‘als ge niet zwijgt schei ik direct uit. Ik sta mij hier in ’t zweet te preken en ge luistert niet. Ge moet niet betalen om binnen te komen, me dunkt dat ge dan tenminste kunt luisteren naar een sermoen van waarde.’</p>
<p class="indent">De morgen van de kerkwijding kwamen vier postwagens van d’Hurlemont, twee vol priesters, een derde vol raadsleden, schepenen en burgemeester van het dorp plus Baert, tenslotte de koets van het kasteel met de bisschop, door drie triomfbogen, tussen rijen palen vol vlaggetjes en groen, traag en plechtig voor de kerk gereden. Het was aan Apostel heel goed te zien dat al die grote heren zijn vrienden niet waren. Hij pinkoogde schalks naar het volk van Deps, alsof hij zeggen wilde: wat een komedie, maar straks zijn we ze kwijt, geduld. Onze vaderen beseften niet dat geestelijk en wereldlijk graag hun grond veroverden, Houtekiet wel. Hij stond tussen het volk dat achter de heren, priesters en bisschop de kerk binnendrumde en keerde door het ledig Deps naar zijn ledig huis en zijn beer terug. Deze zette de drijpikkels buiten. Houtekiet keek met gekruiste armen naar zijn toren, de beer naar hem, met uit de muil hangende tong.</p>
<p class="indent">Sinds Houtekiet hier voor het eerst naar Lien had gegrabbeld, was het hier niet meer zo stil geweest op de hei. Allen zaten in de kerk. Hij overwoog hoe ver de vrouwen hem gebracht hadden. Het was begonnen met een hutje tot Lien haar kind zou krijgen, het was geëindigd met een kerk, omdat vrouwen in gewijde grond willen liggen. Hij keek naar de beer, die zich afvroeg waarom zijn kameraad ditmaal zo stil was en niet speels, knikte in gedachten met het hoofd en zei: ‘Ja.’ Want het was hem of de beer vroeg: Zo ver, Jan, is het dus met u gekomen? Hij nam een voorpoot onder de arm, zo eenzaam voelde hij zich en vreemd.</p>
<p class="indent">Maar toen het klein goedkoop klokje plots begon te luiden, zulke klokjes luiden gejaagd en heftig als brandt of stormt het, stond hij aangedaan recht en werd opeens onuitsprekelijk trots op zijn toren. Hij ging dapper naar de kerk. Hij moest door de stoet dringen, die zingend buitenkwam: bij een kerkwijding behoort een zegeningsprocessie buiten rond de muren. Het volk van Deps, dat hem naar de toren had zien stijgen, verwachtte zich aan iets, het hield een oog in ’t zeil. Spoedig verscheen hij buiten in de dakgoot, aan de voet van zijn levenswerk. Van daar tot boven aan het kruis heeft hij voethaken vastgemaakt op een der acht ribben. Hij klimt. Onze vaderen laten bisschop etcaetera zingen, zegenen, wieroken. Sidderend en trots zien zij Houtekiet stijgen. Op halverhoogte, uit het torenvenstertje, hangt de nationale vlag. Apostelis heeft ze daar laten hijsen, omdat ze zonder levensgevaar niet hoger te hangen is. Houtekiet maakt ze los, bindt ze zich opgerold op de rug en klimt hoger. Vrouwen gillen, mannen gebieden haar vloekend te zwijgen opdat Jan niet naar beneden kijke, geen verkeerde beweging doe, geen haak misse. Ademloos nijpen de vrouwen elkaar in de arm. Houtekiet klimt gelijkmatig, geen aarzeling, geen rust. Hij bereikt het kruis, hij is maar een kindje meer. Hij staat met de voeten op de bol en grijpt, de handen hoog boven zijn hoofd, een arm van het kruis. De zachte reus Van Aleenen vangt Lien op, die tussen haar zestien kinderen geluidloos in zwijm valt. De zestien kijken met één oog even naar moeder, dan weer naar boven. Houtekiet gaat de lucht in, hij bengelt aan de kruisarm. Uit onze vaderen en moeders wringt zich één hoge, smartelijke kreet. Fictoor de Boc vangt Iphigénie op, die tot nu toe niet verroerd heeft en even geluidloos ineenzijgt als Lien. Men kan nu goed zien wie van Jan Houtekiet houdt en hoe. Zij kunnen zich nog zo taai houden, de proef is zo hard, begeven moeten ze. Liza bedekt zich het gelaat met de handen en huilt dat het door merg en been snijdt, of het een vrouw nu toch mogelijk is van zulk een man te houden die haar zoiets aandoet. Het zwartje keert zich om, werpt zich aan de borst van haar Tecleyn en snikt: houd mij vast, houd mij vast.</p>
<p class="indent">Maar reeds zit Jan Houtekiet schrijlings op het kruis. Hij maakt de vlag los en bindt ze vast. Ze kan nu boven de kruisarmen waaien. Hij rolt ze open, gaat recht staan op de kruisarmen, houdt zich slechts met de ver uitgestrekte linkerarm vast aan de kruistop en wuift met de rechterarm weids, traag, groots naar de miertjes beneden. Kijk nu allemaal goed; zo klein toont een mens die boven op zijn toren staat, zo hoog is zijn toren. Nu bezwijmt Melia van Dambruggen aan Davids hand, maar David laat ze neer zonder van Houtekiet weg te kijken. Tien postwagens vol pastoors zouden niet op kunnen zingen tegen het gehuil: Houtekiet! Houtekiet! Godverdomme Houtekiet! David van Dambruggen zegt: ‘Ik moet mij neerzetten, ’t is in mijn benen geslagen, ik kan geen voet meer verzetten.’ Behalve de zestien kinderen van Houtekiet, die groot en klein, meisjes en jongens, niet geroepen, niet gezucht, niet gesproken hebben en nog altijd stokstijf blijven omhoog staren, moeten allen neerhurken, sommigen zich uitstrekken op het gras tot het lood uit hun benen en lenden is. ‘In mijn benen voel ik het zo niet, zegt Jan Orleans als hij op de rug ligt, maar ik kan bijna niet meer spreken, zo hard heb ik gebeten, ik heb de kramp.’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap68.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap70.html" class="calibreANext"> next page</a>
    
  </div>

</div>

</body>
</html>
