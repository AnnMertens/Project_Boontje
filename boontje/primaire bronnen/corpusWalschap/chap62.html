<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap61.html" class="calibreAPrev">previous page</a>
        

        
          <a href="chap63.html" class="calibreANext"> next page</a>
        
      </div>
    

    
<div class="booksection">
<p class="chap">17</p>
<p class="noindent">In die dagen viel keer voor keer nacht over Deps. Alsof het meer had aangedurfd dan het geweten op de duur kan verdragen. Alsof alles wat Houtekiet en zijn volgers zo rabauwelijk miskend hadden als onbestaande, zich begon te wreken op de zwakkeren, de vrouwen. Het moorden, schenden en tarten der eerste jaren behoorde al voorgoed tot het verleden, stilaan werd Deps rustiger, zelfzekerder en ziet, opeens werd het aangetast vanbinnen. Eerst gaf de vrouw van Tecleyn de moed op. Deps zong van huis tot huis, lachte om graven, pastoors en kwezels, dat was al wat niet van Deps was, trotseerde op markten en kermissen lachers, klappeien en vechters, en desondanks: Theresia Tecleyn vertwijfelde! Aan wie het horen wilde vertelde zij, dat alles haar van nu af egaal geworden was, daar zij toch wist voor eeuwig verdoemd te zijn, wat kon het haar dan nog schelen. Wat Tecleyn en de buurvrouwen deden of uitvonden om haar te doen eten en moed scheppen, bleef vruchteloos. Waarom eten, waarom moed? Zij gaf zich niet eens de moeite hun uit te leggen hoe ijdel hun bemoeiingen waren en herhaalde steeds dat ze veel beter over dat alles zwegen dan te babbelen, te babbelen en niets te weten. Wat zouden we dan niet weten, vroegen ze. Och, antwoordde ze, en liet hen staan waar ze stonden, zo nutteloos kwam het haar voor hun taal te spreken die zij niet konden verstaan. Ze ging naar Liza en vroeg deze of haar uur nog niet gekomen was zoals het hare. Liza wist van geen uur en kreeg daarom de raad zich om niets te bekommeren. Vermits zij van geen uur wist, moest zij er zich niets van aantrekken, haar uur zou wel komen. Zij zou namelijk de tweede zijn en eenmaal veroordeeld kan men er niets meer tegen doen. Dus: profiteer goed van het leven, Liza. Met dezelfde moedeloze stap begaf ze zich naar Houtekiet en meldde hem droef en toonloos, dat hij haar van nu af nemen mocht waar, wanneer en zo dikwijls hij wilde, want eenmaal veroordeeld komt een keer minder of meer er niet meer op aan. Wanneer zij er niet meer zijn zal, Janlief, zal het te laat zijn en zult gij nog dikwijls met smart terugdenken aan al wat zij u gegeven heeft, waar of niet?</p>
<p class="indent">Daar Houtekiet er niets van begreep, keek hij haar onderzoekend aan of zij soms gedronken had en hij joeg haar naar huis. Dit nam zij hem niet kwalijk, zei zij mat, omdat zij niet vergeten was wat hij voor haar is geweest. Maar als hij haar nu toch niet nemen wilde en dat begreep zij ook, moest hij tenminste even achter de struiken komen om afscheid van haar te nemen met een zoen, want zij had een voorgevoel dat ze elkaar voor het laatst zagen, vooraleer voor eeuwig verenigd te worden in de hel.</p>
<p class="indent">Ware hij niet zo verstomd geweest, hij zou haar de zoen met de hand gegeven hebben, zo hard dat ze er eeuwig in de hel zou aan denken. Hij zei haar echter naar huis te gaan en zich van kop tot teen te wassen met water, waarin zij eerst vier handvollen zout zou werpen. Ofwel de voeten zetten in een emmer water met mosterd, dat is ook goed. ‘Moet ik mij helemaal wassen,’ vroeg ze met ogen vol blijde, ondeugende verstandhouding, ‘waarom Jan?’ ‘Waarom?’ antwoordde Houtekiet, ‘omdat ge daar zo doorgezakt staat.’ Hij gaf haar zijn spade in de hand opdat hij zou zien hoe sterk zij wel was, want voor hem was alles een kwestie van zwakheid of kracht.</p>
<p class="indent">Toen zij zich thuis gewassen had zoals hij had gezegd, liet zij door haar oudste Houtekiet melden dat zij klaar was en hij nu komen mocht. Houtekiet liet verveeld antwoorden dat zij nu te bed moest gaan liggen en slapen. Doch slapen kon zij niet. Zij lag op de rug als een leeggebloede, haar ogen stonden rustig, gelaten naar het zoldertje gericht.</p>
<p class="indent">Daar zij alleen deed wat Houtekiet haar aanraadde, bevelen was niet eens nodig, legde deze er zich op toe haar veel en krachtig voedsel te doen nemen. Dat deed zij en zoveel als hij wilde. Men was er gerust in de verzwakking nu spoedig te overwinnen. Maar toen stelde men vast dat haar lichaam vanbinnen even stil gevallen was als haar profetessengebaren, spreken en het langzaam, heel langzaam glijden van de oogballen. Het volstond haar in het bed een of andere beweging te laten doen, om uren na de maaltijd haar alles uit de mond te zien lopen zoals het ingenomen was, zonder convulsies of braken, alsof zij een kruik ware die haar inhoud uitstort bij schudden of scheef houden. Zulks bewees haar dat, als eenmaal het uur is gekomen, niets meer helpt. Zij vond zichzelf wijzer dan de anderen, die nog hoop stelden op middeltjes. Zij had de moed opgegeven en wachtte gelaten op haar verdoemenis, glimlachend om de dwazen die nog drukte maakten en niet wisten, o als zij eens wisten!</p>
<p class="indent">Houtekiet neemt haar onder handen. Hij giet haar een emmer koud water over het lijf. Zij zegt flauwtjes dat het koud is, maar springt noch hijgt. Hij wrijft haar op het bed de rug- en voorzijde met een stijfgestreken blauwe voorschoot zo geducht, dat zij rood zou moeten zien als een kreeft en het is slechts rose. Zij slaapt zo plotseling in dat hij haar met de voorschoot moet wakker slaan om zure melk te drinken. Zure melk, al wie het verneemt knijpt geheel het gezicht toe alsof hij in een citroen bijt. Maar Houtekiet beweert dat men in de hoge bergen melk niet anders drinkt en men zegt tot elkaar vol ontzag dat hij ook in de hoge bergen overal geweest is, dat moet wel Zwitserland zijn, of waar zijn nog bergen? De zure melk helpt. Ook zijn thee, die bitter is en walgelijk. Maar zij neemt in wat hij haar in de hand geeft. De moed komt terug. Zij glimlacht fijntjes wel te weten waarom hij dat allemaal doet, hij wil haar nog niet kwijt zijn. En als de moed terug is: ik u ook niet, Jan.</p>
<p class="indent">Nauwelijks is zij genezen of die van boer Van Dambruggen, Melia, een vrouw als een bloem, als een boom, groot, blozend, welgemaakt, vijf ferme kinderen, droomt des nachts dat zij vlak voor haar deur in de steenput valt. Er is daar geen steenput, op een boogscheut van het huis vliet water genoeg, in ’t voor- en najaar zelfs te veel. Altijd dieper en dieper zinkend in de steenput, zo vertelt zij, aan al wie het horen wil, nauwkeurig en beeldend, komt zij terecht in de hel. Daar liggen Houtekiet, Liza en al de andere zondige mannen en vrouwen van Deps te braden op gloeiende roosters. Hun gehuil is eenvoudig niet om aan te horen. De duivels lopen tussen de rijen met grote rieken en keren de Depser verdoemden om. Houtekiet, die tussen haakjes bij leven nooit gerookt heeft, ligt in het midden op de rug met gekruiste benen en rookt gezapig een lange stenen pijp. Tot de duivel die hem wil omkeren zegt hij: pas op, lorejas, breek mijn pijp niet, of ge zult wat zien. De duivels springen toe, en schreeuwen tot hem: Voelt ge nu nog altijd niets? Bah, neen ’t, zegt Houtekiet, ’t is juist de warmte die ik hebben moet, tracht het vuur zo te houden, anders heb ik kou. De duivels springen van razernij wel tien meter hoog, juist een bende rode vlooien. Ze huilen en tieren: En we kunnen niet harder!</p>
<p class="indent">Nu komt Satan zelf aangestormd. Na elk woord zegt hij, Melia durft het nauwelijks herhalen: godverdomme. Wat zegt ge daar, brult Satan, zouden we niet harder kunnen stoken? Dat zullen we zien! Plotseling wordt het zo ontzettend heet dat de hel ontploft. Melia ziet niets dan vlammen en rook. Als zij eindelijk iets kan onderscheiden staat geheel Deps in brand. Zij ziet David en de vijf kinderen achter elkaar met een tas water in haar brandend huis lopen en niet meer terugkeren. Uitzinnig van angst holt zij hen na. Als het brandend huis haar op de kop valt schiet zij wakker, wekt David die rustig te snorken ligt en smeekt hem haar twee handen goed vast te houden, ze om de liefde Gods toch niet los te laten. Zo wacht zij de morgen af.</p>
<p class="indent">Licht verdrijft dromen, deze niet. Toen Melia buitenkwam en het water zag vlieten, riep zij om hulp met gesloten ogen, handen uitgestoken zoals die van blinden. Men moest haar in huis brengen. De mestput vóór de stal, het kleinste putje hier en daar, trekken haar zodanig aan om er te gaan invallen en omkomen, dat zij zich vastklampen moet, het hoofd vol duizeling. Zij durft niet meer over een greppelke stappen dat David uitgestoken heeft voor waterafloop. David en de kinderen verwerpen kwaad en ruw haar angsten en waarschuwingen. Het gaat hun goed op Deps, wat kan het maken dat zij eens gedroomd heeft.</p>
<p class="indent">Onbekwaam tot werken, onbegrepen door de haren, slentert zij sleffend, met hangend hoofd, naar Theresia Tecleyn, de enige die haar moet kunnen begrijpen. Zij worden het eens dat zij met licht verschil hetzelfde voelen in het hoofd en aan het hart en er zeker van zijn dat zij naar dezelfde hel gaan, die zij precies op dezelfde wijze hebben gezien. Theresia is wel genezen, maar in gesprek met Melia zijn haar verdreven wanen weer present. Tecleyn houdt haar voor dat zij de arme doolster niet moet spreken als de zieke die zij geweest is, maar als de genezene die zij is. Ge spreekt met de sukkel mee, doe dat toch niet! Ge spreekt alsof ge zelf nog ziek waart, zeg haar wat ge gedaan hebt om te genezen, zeg haar dat zij ook genezen zal, anders maakt ge ’t mens nog zieker. Zij antwoordt smalend: ‘Denkt gij dat ik ziek geweest ben? Neen, dat was iets anders.’</p>
<p class="indent">David heeft het op Deps met de duivel geprobeerd omdat het over ’t water niet ging met God: hij wordt heimelijk ongerust bij het toonloos gezeur van Melia, dat de duivel hun alles zo laat meegaan in ruil voor hun zeven zielen daarna. Liever wil zij terug over ’t water. Ongeluk teistert daar mensen, die echter in vrede leven met God en geweten, dat is veel beter dan duivelszegen. David dubt. Bij de plukkers wordt gelachen om de zuster van Zevus Kortleven, die beweert dat Houtekiet de duivel uit Theresia verdreven heeft, maar dat hij in Melia gevaren is en, telkens wanneer hij verdreven zal worden, een andere vrouw zal aangrijpen. Per vier, vijf lachers is er echter minstens één aarzelaar, die zich ongemakkelijk voelt. Een vreemde inwendige onrust verspreidt zich. Is het niet eigenaardig dat Theresia en Melia altijd maar over Houtekiet spreken? Zijn die twee wel ziek? Kan het de duivel niet zijn? Kan het haar geweten niet zijn? Kan men zo maar lachen met de pastoors en blijven lachen? Als zij zeggen dat God veel geduld heeft en het de slechten lang goed laat gaan, maar dat hij tenslotte straft op uur en tijd, hebben zij dan niet een beetje gelijk?</p>
<p class="indent">Alhoewel Theresia de wassingen van Houtekiet afraadt, omdat die haar kwaad gedaan hebben, terwijl de thee haar integendeel heeft genezen, roept David Houtekiets hulp in én voor de wassingen én voor de thee. Maar dat ziet hij van hier! Denken de wijven, dat Houtekiet haar meid is en zij hem slechts te roepen hebben als ze te lui zijn zichzelf te wassen? Stuur ze met een mand lijnwaad naar ’t water, duw ze erin en zeg, als zij langs daar in de hel kan geraken, dat ik er haar langs daar zal uithalen. Maar toch verhoort hij de smeking van David en geeft hem een thee mee.</p>
<p class="indent">Een week later komt hij vernemen of er beterschap is en die is er. ‘Ik ben vandaag gans alleen tot aan ’t water geweest, Houtekiet, en ’t ging.’ Houtekiet scheldt haar rabauwelijk uit, want hij heeft haar, zegt hij, kalissenwater gegeven en nu nog één enkele klacht, oude zottin, dan weet het heel Deps. Gij zijt nooit ziek geweest, allemaal wijvenstreken!</p>
<p class="indent">Indien Houtekiet het nog alleen zei, maar haar eigen kinderen lachen mee. Melia schaamt zich dood. Alleen haar man blijft nadenkend een plavei in ’t oog houden. Houtekiet versterkt deze weifelmoedigheid van David, die zijn voorspoed ook al aan ’t wantrouwen was als een duivelsgift, door hem te waarschuwen tegen wijven in ’t algemeen. ‘Een man kan zich letterlijk geen gedacht geven, David, van wat die allemaal uitvinden, ik weet ervan te spreken, liefde, duivels en daarstraks hebt ge nog iets anders genoemd.’ ‘Geweten,’ zegt David. ‘Ook al, zegt Houtekiet, waar halen ze ’t.’ Maar David blijft de plavei in ’t oog houden. Duivels, geweten, trotseert men dat wel ongestraft?</p>
<p class="indent">Zijn faam als genezer stijgt. Theresia genas hij met wassingen en thee, Melia met thee alleen. Maar naruisen blijft ook wat de twee genezenen tijdens haar ziekte hebben gesproken. En was dat wel gewoon water en wat voor thee was dat? Zelfs Jan Orleans wordt er diepzinnig van. Hij herinnert zich zijn vreemdelingenlegionnairsgetob en verklaart met de vinger naar de grond, als naar het ene puntje zekerheid op aarde waarop hij wil standhouden: ‘Er bestaat een God.’ Maar Jan Orleans is Jan Orleans en moet er bijvoegen: ‘Maar Hij ziet gere dat we plezier maken.’ Er zijn vrouwen, waarvan men het absoluut niet zou gedacht hebben, die haar eigen zwijgen breken en met beslistheid verklaren: Jaja, er bestaat iets. Men leeft stoutweg en denkt: wat kan het maken, maar plots wordt een kind ziek, daar hebt ge ’t al. Het kind is stervend, ten einde raad probeert men of bidden niet helpt en de ziekte keert ogenblikkelijk. Jaja, er bestaat iets.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap61.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap63.html" class="calibreANext"> next page</a>
    
  </div>

</div>

</body>
</html>
