<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap59.html" class="calibreAPrev">previous page</a>
        

        
          <a href="chap61.html" class="calibreANext"> next page</a>
        
      </div>
    

    
<div class="booksection">
<p class="chap">15</p>
<p class="noindent">Als wij schrijven dat Depserhei toen is vergroot met het gezin van Nard Baert, die een man geworden is, rijk en vol genie, schrijven wij niet echtpaar Baert-d’Hurlemont, zoals hijzelf altijd met fierheid alle rekeningen en bescheiden heeft afgetekend, doch gezin, omdat het reeds een week na het huwelijk een gezin was met een kind. Toen hij zag dat het een Houtekieterke was, verkeerde hij dus nog in volle roes van huwelijksgeluk en trots, had hij nog niet eens de hoop opgegeven eenmaal het wapen van de d’Hurlemonts op zijn rekeningen te zetten, hoop waaraan hij maar niet verzaken kon, al had hij geen recht op de adeltitel van zijn vrouw. Toen hij zag dat ook het volgende een Houtekieterke was, legde hij zich neer bij deze wet van Deps.</p>
<p class="indent">Hij vroeg haar verstomd en op een toon die duidelijk een ontkennend antwoord verwachtte, of er dan nog iets was tussen haar en Jan. Kalm loochende zij het. Hij zei haar dat Houtekiet nochtans in zijn huis kwam terwijl hij naar Brussel was. Dat gaf zij toe, maar indien hij daar op tegen was moest hij het Jan maar zeggen, alsof haar dit gans onverschillig liet. Tussen haar en Baert was niets dan een huwelijk, waarvan zij correct al de plichten vervulde, maar liefde stond daarbuiten. Hij wist niet wat dat was. Wel dacht hij er natuurlijk het fijne van te weten. Zij waren een uitstekend paar. Hij dweepte met haar, zij kon hem niets verwijten. Hij zou zijn oren niet geloofd hebben indien zij hem gezegd had wat zij bij hem miste, niet omdat hij het haar onthield, maar omdat hij er het bestaan niet van vermoedde. Zij deed hem niet tekort als zij hem beloog om haar liefde te redden. Hij had al wat hij verlangde, meer bestond voor hem niet. Heel langzaam werd het voor hem ongeloofbare weer vermoeden, het vermoeden heel langzaam vage zekerheid en hij sprak er nooit meer over. Het was dus altijd zo geweest en hij had toch het ware geluk gekend: een vrouw onvergelijkelijk voor zijn zaken, voor hemzelf steeds even zorgzaam, rustig en beminnelijk. Neen het was nog anders: hij wist het ten laatste volstrekt zeker, maar hij geloofde het in de grond niet.</p>
<p class="indent">Hij, na Houtekiet de meester onzer heide, heeft zich in onderdanigheid aan de wet van Deps gelijkgesteld gezien met de onderdanigste van allen, Joep Joppe: beiden hebben slechts vier kinderen gehad, die vier Houtekieterkes waren en als zodanig op een half uur afstand te kennen, ja beter dan die van Lien. Velen hebben nooit begrepen dat hij daarom nimmer afgelaten heeft met zijn Iphigénie te pronken als met een voorbeeld onder alle vrouwen, maar wat zou hij hebben kunnen noemen dat aan haar werk, karakter of liefde voor hem ontbrak? Niets, letterlijk niets. Hij zei voor de voet dat hij de schoonste en de beste vrouw had van tien uren in ’t rond. Van haar of van Houtekiet, die zijn beste vriend was, heeft hij ook nooit enige onbehoorlijkheid bemerkt. Nooit bijvoorbeeld glimlachte Houtekiet Iphigénie verdacht toe, noch zij hem. Wat deze beiden voor elkander gevoelden was zo geheel anders dan haar gevoel voor Baert en het zijne voor andere vrouwen, dat dit alles naast elkaar kon voortbestaan. Het was zo diep en rustig, dat het geen uiterlijke tekenen van node had en zij dagenlang onder Baerts ogen tezamen hadden kunnen zijn zonder argwaan te wekken. Dit kostte hun geen moeite. Was hun ogenblik gekomen, dan namen zij elkander ernstig in de armen en het gebeurde dat hun ogenblik voorbij was en zij geen woord hadden gewisseld, tenzij dan de eeuwige welke man en vrouw in elkander prenten, nooit uitgesproken, onuitspreekbare, waardoor de afspraak voortbestaat en zij nooit aan elkaar kunnen twijfelen. Vergaan mag het heelal, deze in rust gestolde, diepe passie blijft.</p>
<p class="indent">Depse humor spaarde ook Baert niet. Venneborgh, die maar geen kinderen kon krijgen, zelfs geen Houtekietertje, onderbrak Baert eens toen hij weer zijn Iphigénie aan ’t ophemelen was, met te verwijzen naar de Houtekietjes van de vrouwen. Baert antwoordde dat Houtekiet geen man was zoals anderen, hijzelf ook niet. Nu, ongewone mensen moet men laten begaan. Zij hebben hun eigenaardigheden, maar daardoor zijn ze wat ze zijn. Laat Houtekiet doen, gij zijt allemaal gewone menskes, als ge mij en Houtekiet niet hadt, wat zoudt ge zijn? Nog geen nagel zoudt ge hebben om uw gat te krabben. Hij veracht allen die niet eigenaardig zijn, niets ondersteboven keren, allen die tevreden zijn en gerust.</p>
<p class="indent">Men vroeg zich af of hij werkelijk niet begreep hoe komisch hij was als hij voortdurend zijn vrouw en Houtekiet prees: zweeg hij dan tenminste maar. Of gaf hij zich slechts een houding? Maar er waren nu eenmaal dingen welke deze zakelijk schrandere man niet begreep, humor, pret, plezier. Als in gezelschap iemand een mop vertelde of een vrolijke met losgeslagen tong de mensen voortdurend deed schateren, keek hij bij elke losbarsting van de lach verbaasd om zich heen en zette dadelijk een misnoegd gezicht. Dat mensen zich met zoiets konden bezighouden! Hij begreep niet dat men hem voor de aap hield. Gewoonlijk eindigen dezulken met het toch in de gaten te krijgen en worden dan boos. Baert bemerkte het nooit, werd dan ook nooit boos, discuteerde stijfhoofdig voort en de spotters gaven het op: zij eindigden met ook ernstig te worden. Prikjes krijgt hij nogal van metser Leis, die zijn felle decreten met een enkel droog woord bespottelijk kan maken. Hij geeft gaarne uitleg over het wapenschild der d’Hurlemonts, dat volgens hem met grote daden verdiend is, zoals men trouwens nu nog, zegt hij, een adeltitel kan verdienen. Op dat ogenblik stond het voor hem vast dat hij zelf eenmaal zou geridderd worden. ‘Ja,’ zegt Leis, ‘er is zeker veel verschil tussen vrouwen, de ene is op verre na de andere niet, er zijn er met rood bloed en er zijn er met blauw, maar ze vallen toch allemaal even gemakkelijk om.’ Baert wil het niet begrijpen. Hij snauwt kort dat ze daarna toch allemaal weer recht staan en dan is er weer hetzelfde verschil. En hij praat voort over zaken, dat vallen en opstaan ligt buiten hem, hij is zakenman. Hoe lang hebben ze die hoenders nu al? Zes weken? Dan zijn ze ten achter en moeten anders gevoederd worden. Ook hoenders voederen is een kunst. Alles is kunst. Ge zegt daar dat er vrouw is en vrouw. Als ge uw hersens een beetje wildet gebruiken, zoudt ge begrijpen dat het zo is met alles. Er is spade en spade, spitten en spitten, spitter en spitter, allemaal grote differenties. Met een hoen zijn er nog veel meer. Maar gij zijt allemaal stomme boerkes, gij werkt en slaaft gelijk uw overgrootvaders, van iets nieuws wilt ge niet weten. Ik wil u leren werken, ik zal u rijk maken allemaal. Luistert naar mij en naar Houtekiet, wij zullen van u iets maken. En luistert naar niemand anders. Ge stopt die hoenders maar vol, sterven ze dan sterven ze, in godsnaam. Laat er die naam buiten, wat weet gij van God? Maar ik weet dat God geen kweker is. Uw hoenders mogen niet sterven, in niemands naam. Dat zeg ik! Ik zie er gebrekkelijke tussen lopen en achterblijvers. Gij zegt: dat kan niet anders. Ik zeg: dat moet anders. En dat zál anders. Wat aan de hoenders mankeert is uw schuld of niet. Is het uw schuld, dan past beter op. Is het uw schuld niet, komt dan te weten waarvan het voortkomt, van iets in de grond, iets in het water, iets aan het voeder, meel of maïs. We zullen dat zoeken en vinden. Ik spreek in mijn belang, maar mijn belang is ’t uwe.</p>
<p class="indent">Baert drijft zijn koorts in onze vaderen zoals Houtekiet zijn drift.</p>
<p class="indent">Zij kunnen in vriendschap naast elkander heersen, want Baert kent geen drift en Houtekiet geen koorts. Succes is Baert genoeg. Hij heeft thuis zijn wil doorgezet tegen koppige boeren in, alles is hem meegegaan. Hij heeft een huis, een thuis, een zaak. Het huis is gebouwd juist zoals hij het wilde en met zelfgewonnen geld. Zijn vrouw zou niemand gewild hebben, hij alleen wist wat zij waard was en hij heeft meer dan gelijk gehaald. Zijn zaak heeft hij opgericht op een grond die niets waard was, met doodarme mensen, volgens een systeem exclusief van hem, tot nog toe nooit en nergens geprobeerd. Zijn hoenders verhogen de waarde van de grond, zijn handel bevordert dus de landbouw, de welvaart, en de welvaart weer zijn handel. Van toen hij hier voor het eerst van zijn kar wipte, om zijn boterhammen in te slikken, zo rap als zijn honden hun emmer water leeglikten, is hij van dag tot dag handelaar van meer tel geworden. Op de markt is hij gezien en maakt de prijzen. Hij komt niet meer met lege karren van de stad terug. Kwekers en boertjes die bij hem geld verdienen, kopen bij hem wat hij meebrengt: zaden, plantaardappelen, meststoffen, lijnzaadkoeken. Van in de namiddag tot ’s avonds komen jongens en mannen bij hem hoenders slachten, pluimen en bereiden, een bijverdienste. Zij nemen in kannetjes het bloed mee: de vrouwen braden dat in de pan met uien, look en kruiden, straffe kost. In het volle seizoen hoort men hen zingen bij het werk, of lachen, tot laat in de nacht, soms tot Baert met drie vier hooggeladen karren, waarvan hij de eerste bestuurt, onder vervaarlijk geblaf de Zandstraat in stormt, dat is precies om drie uur. Er zullen nog meer plukkers komen, nog meer karren wegstormen om drie uur, er zal nog meer volk komen op Deps, zegt Baert.</p>
<p class="indent">En inderdaad, gij komt, Zevus Kortleven, die met uw zuster Melanie tezamen 143 jaar oud zijt. Gij hebt over de Zandstraat beiden heel uw leven gewroet en niet durven eten. Een gevulde kous hebt gij, maar rusten en genieten is u door uw schraapzucht niet toebedeeld. Daar gij beiden te veel van flerecijn weet om nog op de akker te werken en in de hoenderkweek meer te verdienen ziet, komt gij, ondanks al uw deugd en vroomheid, over vol ambitie. Deps is een poel der zonde, maar ja, zegt gij, als er nu geld te verdienen is. En men kan toch overal braaf en deftig leven, is dat waar of niet. Gij biedt u zelfs aan als plukker, Zevus, maar Baert wil u niet, omdat gij uw nacht nodig hebt, zegt hij, en de bijverdienste moet kunnen gunnen aan jonger en armer. Uw voorbeeld maakt diepe indruk, want waar gij heengaat valt inderdaad te verdienen. Gij ziet uit uw ogen, gij weet wat gij doet.</p>
<p class="indent">Gij volgt Zevus Kortleven naar Deps, Bijloo, Orleans, Tubback en De Boc. Jan Orleans, die als gendarm werd afgesteld, daarna uit het vreemdelingenlegioen ging lopen en toch nog dezelfde vrolijke drinker, zanger en grappenmaker gebleven zijt. En die wedde tegen Houtekiet dat gij zijn beer op de rug zoudt leggen, maar Houtekiet moest u bevrijden, hé Jan! Daarna legde Houtekiet hem op de rug en gij vroegt hoe oud hij was. Nog twee jaar ouder dan gij! Gij zegde: ‘Ik dacht dat het gaan zou omdat ik mijn Trien zo goed meester kan.’ Ge kondt er nog anderen meester, maar de beer niet.</p>
<p class="indent">Fokke Tubback, nooit anders genoemd dan Toebak, terecht, want gij staakt elke morgen een half pakje tabak achter uw tanden en gij spraakt niet, maar spreekte des te veelzeggender. Uw ja was een overvloedig mals speken, een plas voor uw voeten; uw neen spoot in een dun straaltje vanuit uw mondhoek ver weg; als gij op uw tabak kauwde en kuchte begreep iedereen dat het tijd werd u gerust te laten. Want gij zaagt er sullig en loom uit, maar gij waart een zwijgend, driftig en gevaarlijk man.</p>
<p class="indent">En gij dan Fiktoor de Boc met uw Kerlien, juist zo groot als gij, juist 1,65 m, juist zo rond als gij, juist zo zwart, juist zo blozend en welgemaakt, juist zo fiks. Wat gij beiden ook aanhadt, altijd hadt gij iets zondags en versgewassens, iets propers. Talrijk waren uw kinderen. Zij geleken, meisjes en jongens, allemaal even precies op u, en Kerlien en op elkander. Wie van u allen men ook aansprak, hij stond fiks alsof hij in een onzichtbaar gelid stond. Nooit een woord te weinig of te veel, te stil of te hard, klare antwoorden, secure daden. Moest gij uw werk onverwacht verlaten voor een kleinigheid, het leek toch af. Al uw kinderen groeiden juist tot 1,65 m, noch min noch meer, en dan waart gij en Kerlien precies de oudste broer en zuster. Men noemde u allen samen de Bokskes, omdat gij met voornamen moeilijk uit elkaar te houden waart. Gij waart ‘het oudste bokske’, om Kerlien te onderscheiden noemde men haar in alle vriendschap ‘’t Geitje’. Al de anderen waren ‘een van de Bokskes’, maar Leis moest er natuurlijk ’t zijne bij doen en sprak wel eens van ‘een van de geitjes van de Bokskes.’ En gij, Bijloo, die heel uw leven tegen de vrouw gestreden hebt en, toen haar enige dochter groot was, tegen twee. Nadien zijt gij nog gekomen, jonge mannen met jonge vrouwen, naar het rijk van Houtekiet en Baert. Dries Houthuysen, Fik Arents, Do Titeca en van verder over ’t water, ik bedoel Van de Keerten, Tsolt en ’t Vet, Domien Slagmeulen, Fiel Deschuchtere, maar schuchter waart gij in ’t geheel niet, Mon Opdorp en Soo Deschuyfelaer.</p>
<p class="indent">Ook aan u allen, sterke werkers der elfde uur, een groet.</p>
<p class="indent">Gij zwoert, of bij Houtekiet, of bij Baert, of bij beiden. Gij deedt onze geest op. Wat gij er niet van aannaamt liet gij buiten u, niet in u groeien tot verzet. Was op Deps niet alles zoals het hoorde, het was er beter dan daar vanwaar gij kwaamt. Er was vrijheid en vriendschap, werk en verdienste, trots en levenslust. Rondom die roestige vlek in de vruchtbare aarde woonde sinds eeuwen onveranderd de degelijke deftigheid. Hier roesde alles, Bohemers door mekaar, ordeloos als een zwerm, maar even vast en ongenaakbaar. Gij zomin als de eersten liet een van ons te na komen, door spotters of vechters. Gij zowel als de anderen vroegt op de kermissen, met de vuisten in de zij, hewel, wat ze te zeggen hadden over de mannen van Deps. Die wat gegiecheld hadden en de deftigaards, die onze zonden fezelden met afschuw, ze zwegen dan allemaal.</p>
<p class="indent">Mannen, gegroet!</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap59.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap61.html" class="calibreANext"> next page</a>
    
  </div>

</div>

</body>
</html>
