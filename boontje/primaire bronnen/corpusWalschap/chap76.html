<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap75.html" class="calibreAPrev">previous page</a>
        

        
          <a href="chap77.html" class="calibreANext"> next page</a>
        
      </div>
    

    
<div class="booksection">
<p class="chap">31</p>
<p class="noindent">Er staat ergens in de brieven van de Heilige Paulus: al had ik dit en al had ik dat, als ik de liefde niet heb heb ik niets. Zo had Jan Baptist Apostelis, de eerste pastoor van Deps, kunnen zeggen: al had ik heel Deps bekeerd en er zelfs de honden en de katten deftig leren leven, zolang ik Jan Houtekiet niet met mij had was ik van niets zeker. Want op Deps gebeurde noch voor de eerste noch voor de laatste maal op aarde of in Vlaanderen, dat enkele mannen en vrouwen zich afzonderen van de deftige dorpen, een kuggeltje hutjes ineenflansen en stilaan anders beginnen te leven dan het de jeugd geleerd wordt, elkanders vrouwen en kinderen nemend, tot zij een enkele bloedschennende familie vormen die zij zelf niet meer uit elkaar kunnen houden. Zij worden geschuwd door de omgeving, veronachtzaamd door de administratie en daar hun vruchtbaarheid mettertijd verdort, houden zij het wel een eeuw vol tot hun hutjes vervallen en de laatsten verloren zwerven als bedelaars of uit compassie worden opgepikt voor de kolonies van Merksplas en Hoogstraten. Deps heeft zich uitgebreid en is een dorp geworden, bloeiender dan de oudere in de omtrek, vrijer en trotser, door de rijke klei onder het zand, door het zwoegen van onze oerspitters, door de fanatieke handelslust van Nard Baert en door de concessie welke Jan Houtekiet afdwong van het kasteel. Toen kwam Apostel, zag en overwon, maar altijd bleef door Deps die aartsvader Houtekiet schrijden, die er geen koning was omdat hij niet zocht te heersen, maar op elk ogenblik de macht kon overnemen. Hoe gevreesd ook en om zijn moorden huiverig verafschuwd, hij bleef geliefd en bewonderd, hij was de beginner en de vrijmaker. Ware er ooit ontevredenheid gegist, zelfs tegen Baert, zelfs tegen Apostel, ware het kasteel ooit onwillig geworden, ware er nood uitgebroken waartegen én Apostel én Baert machteloos stonden, heel Deps zou naar hem zijn gezwermd: Houtekiet, Jan, wat nu? Hij zou niets gezegd hebben, of iets gebromd in zijn baard, maar zij wisten dat de hele wereld hen niet meer raken kon wanneer hij zich eenmaal uit zijn rust zou hebben opgericht. Zoals hij door Deps schreed, altijd even rustig en eender gehumeurd, alles opnemend met heldere ver kijkende ogen, kon hij evengoed als naar dit of dat zijn welgevallige ogen wenden naar vrouwen of meisjes. Anderen werden oud, stijf, ziek, zwak, hij niet. En er zijn altijd vrouwen en dat zijn altijd vrouwen. Hij kon ze in zijn armen nemen, degenen die wilden en degenen die in het eerst niet wilden. En dan? Dan had Apostel goed preken, dan hadden de mannen goed ranselen, dan wás het toch maar zo, dan herbegon het spel van vroeger. Een andere overspeligheid wordt door de babbelende en lasterende deftigheid geïsoleerd, maar Jan Houtekiet, die het kwaad bedrijft alsof het zo hoort en de vrouwen geheimzinnig aan zich hecht, verspreidt een nieuwe geest en er is wel niemand die zo goed als Apostel weet dat die nieuwe geest oud is en nog altijd in de Depsers leeft. Toen Iphigénie begraven was, werkte hij wel even naarstig in zijn tuin als vroeger, maar hij ging toch een keertje meer naar Houtekiet. En hier en daar wat dikwijler buurten. Hij zei noch vroeg er iets, maar luisterde en lette des te beter. Jan Houtekiet echter scheen nog meer in zichzelf te gaan leven en niets te merken van de genegenheid die weer vernieuwd naar hem toestroomde. Deps bleef rustig. Jan Houtekiet dacht na over de woorden van Iphigénie. Dingen die hij nooit vermoed had, bestonden. Al die jaren had die schone fijne vrouw hem bemind met een liefde zo grondeloos, dat zijn gedachten er zich in verloren. Zijn nagelsnippers had zij opgeraapt en gekust, de tas gekust waaruit hij gedronken had, verlangd met hem heen te gaan zonder te weten waar naartoe. Zij had hem gezegd dat hij geen zwerver, geen vagebond, geen wilde was. Hij voelde zich in zichzelf opgetild en veredeld, hij zag met grote verbazing in dat zij gelijk had, dat zijn grijpen en neerleggen van de vrouwen toch minder geweest was dan hij eigenlijk gezocht had, maar hij had niet geweten wat hij zocht.</p>
<p class="indent">Hij begon zich nu voor te stellen hoe het zou geweest zijn indien hij en Iphigénie altijd samen geweest waren. Een ondraaglijk heimwee besloop hem, een steek die hem traag dwars door het lijf ging, een verlangen dat zij nog eens haar armen rond zijn hals zou leggen om opgetild te worden en als de kussens weer goed lagen; dank u wel, Jan. Of zo maar eens zijn baard kammen, dat was al genoeg, dat had zij ook eens gedaan. Vroeger zou hij zoiets allemaal flauwigheid genoemd hebben en hij zou ook nu nog niet kunnen uitstaan dat iemand anders bijvoorbeeld iets aan zijn baard deed, maar hij begreep nu dat al die zachte weke gedachten behoorden bij de liefde van Iphigénie, bij dat betere dat volgens haar in hem was zonder dat hij het wist.</p>
<p class="indent">Meer dan een maand duurde het eer hij begon te denken dat zij misschien toch nog wel kon voortleven en onzichtbaar bij hem zijn. Hij had haar dit allemaal laten verzekeren uit geduld en slechts eenmaal ontsteld gedacht dat er misschien toch wel iets van waar kon zijn. Nu staat opeens die gedachte vóór hem en is een diepe troost. Wekenlang heeft hij niets dan verdriet gehad. Opeens is het alsof zij hem zegt: ziet ge nu wel, Jan, dat het waar is. En hij zegt niet meer neen, hij erkent verbaasd dat zij ook daarin gelijk had. Maar als hij zich werkelijk gaat voorstellen dat zij nu wezenlijk bij hem is, wordt het hem te sterk. Dood zou dan niet dood zijn, onmogelijk. Er is iets, denkt Jan Houtekiet, maar wat is het? Er is zeker en vast iets, want van langsom dikwijler keren die presenties terug: terwijl hij niet aan haar denkt, spreekt zij hem opeens toe: ziet gij dat ik hier weeral ben, Jan?</p>
<p class="indent">Sinds zijn huwelijk heeft Lien hem elke zondag gevraagd waarom hij nu toch ook niet meegaat naar de kerk, is dat nu zo erg, kan hij niet doen zoals andere mensen? Het eindigt precies zoals hij in zijn lankmoedigheid altijd heeft voorzien: eerst een kerk, en nu er zelf naartoe gaan. Als hij er eenmaal zal naartoe gaan, zal hij ook nog pastoor moeten worden, dat is zo zeker als tweemaal twee vier. Vooruit, zegt Jan Houtekiet, o hoe gelukkig is zij. Schreiend roept zij haar kinderen bij elkaar, op twee na, die huiswacht hebben. Zij moeten allen meegaan naar de kerk en van aan hun huis tot aan de kerk zingt zij trots de lof van hun vader. Wat de mensen ook vertellen, nooit mogen zij dulden dat over hun vader kwaad wordt gezegd. Zonder hun vader zou heel Deps niet bestaan hebben en daar zijn er die heimelijker leven, maar hun vader is altijd recht voor de vuist geweest, hij heeft goed gezorgd voor vrouw en kinderen en zij moeten maar zeggen: als gij iets tegen hem te zeggen hebt, wij niet, voor ons is hij goed en wij laten hem niet te na spreken. Maandenlang heeft zij gezeurd alsof naar de kerk gaan het enig noodzakelijke is, nu zij hem er naartoe leidt, sermoent zij tot haar kinderen dat het niet gelegen is in kerklopen. Men moet zijn plicht doen, dat wel, maar omdat vader tot nu toe niet gegaan is, is hij geen haartje slechter dan de anderen.</p>
<p class="indent">Zo waggelt de trotse kloekhen kerkwaarts met haar Jan en haar kloek regiment, maar eens in het portaal verdwijnt de bekeerling in het deurtje naar de torentrap, en daar staat zij. Jan Houtekiet stijgt naar de toren. Aan het venstertje gekomen vanwaar hij tijdens de kerkwijding naar het kruis klom, zet hij zich rustig op een balk en leunt uit het raampje. Onder hem ligt Deps, daarachter de vlekjes en dorpen van de omtrek, daarrond de horizon vol torens, daarboven de oneindigheid van de schone en raadselachtige hemel. Een grote wijde vrede breidt zich uit in het gemoed. Dit is het laatste wat ons Houtekieters over onze stichter verteld wordt: hoe hij zich bekeerde en des zondags in de toren ging zitten zodat de mensen heinde en ver konden zien wanneer de hoogmis begon en wanneer ze uit was. Zolang hij aan het torenvenstertje zat was de mis niet uit. Dat is zo geweest zolang hij geleefd heeft, ook in de omtrek, wijd en zijd, spreekt men daar nu nog van. Apostel is gestorven, andere pastoors zijn gekomen die het beter wilden weten dan Apostel, niemand heeft Jan Houtekiet kunnen overtuigen dat het beter was naar hun onnozele preken te luisteren en dat hij daar hoog niet dichter bij God zat dan in de duffe kerk. Hij zat daar niet te prevelen of kruiskes te maken. Hij keek rustig over de velden en in de lucht. En hij voelde zich een met die oneindigheid, waarin onvatbaar voor woorden en gedachten, dat fijne raadsel zweeft, waarvoor het sterven van Iphigénie hem aandachtig gemaakt had en dat ons allen boeien blijft in dit aardse leven.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap75.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap77.html" class="calibreANext"> next page</a>
    
  </div>

</div>

</body>
</html>
