<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap64.html" class="calibreAPrev">previous page</a>
        

        
          <a href="chap66.html" class="calibreANext"> next page</a>
        
      </div>
    

    
<div class="booksection">
<p class="chap">20</p>
<p class="noindent">Het begint met een grote benauwende stilte. Houtekiet heeft bij Baert het papier op tafel gelegd en gezegd: lees. Want hij heeft het zich door de rentmeester laten voorlezen en wil vergelijken. Misschien heeft de rentmeester iets gelezen dat er niet staat. Maar alles is in orde. Bewaar het papier, Nard.</p>
<p class="indent">Baert en Iphigénie kijken hem door het venster na, vol angst om de doodsbedreiging waarmee zulk een contract ongetwijfeld is afgeperst, zij nog angstiger om hetgeen hem nu zal aangedaan worden. Hij heeft zeker minstens iemand mishandeld, gendarmen zullen hem halen, misschien voor levenslang. Ze spreken af voorlopig aan niemand iets te zeggen over het contract. Zodra Iphigénie alleen is haalt zij het papier uit de lade, om te zien of het in de worsteling niet verfrommeld geweest is, of er geen kleine spatjes bloed aan kleven. Als zij de tuindeur openzet en de wind komt uit het zuidwesten, kan zij gewoonlijk de doodsklokken horen. Beginnen die te luiden dan heeft hij iemand vermoord. Zij luistert tevergeefs. De doodsklokken luiden, God zij gedankt, noch de eerste, noch de tweede dag. Als zij het smalle oogvenstertje, dat met gekleurd papier beplakt is, openzet, kan zij de gendarmen en de heren van het gerecht langs de Zandstraat zien aankomen. Zij komen echter niet. Van uur tot uur bidt zij met groter hoop op verhoring, eerst bescheiden, opdat in het eerstvolgende uur niets moge gebeuren en als dat verhoord is, voor het volgende uur. Zo tot de avond, de nacht. En zie, eindelijk daagt de rentmeester op. Hij leeft dus nog, maar wat komt hij melden? Eén oogopslag op hem verdrijft haar kommer: hij trippelt, straalt en wrijft zich in de handjes.</p>
<p class="indent">Welnu, wat zeggen Baert en mevrouw dan wel over de regeling door hem getroffen? Wat zegt de bevolking? Ah, rentmeester kan zich de vreugde voorstellen. Maar niet voorstellen kan men zich zijn eigen vreugde; omdat het hem eindelijk gelukt is de oude heer en de jonge heer graaf tot zijn zienswijze over te halen. Wat is namelijk het geval? Hij moet niet alleen twee heren dienen, die doorgaans glad het tegenovergestelde willen, hij moet bovendien met de tact en het geduld der engelen een langzame strijd voeren tegen door traditie diep ingeroeste verouderde opvattingen en beginselen. Wanneer zulke strijd, o, in vrede en verstandhouding, bekroond wordt met de ondertekening van het document dat men kent, is de voldoening dan ook des te groter, is het niet waar? Nu, dat moet hij niet zeggen aan Baert, die om zo te zeggen met niets is begonnen, op een hei die niet loonde dat men er een spar plantte en nu, ge hebt er een dorp van gemaakt.</p>
<p class="indent">Het is zes uur des avonds. Twee volle dagen heeft de angst het huis van Baert stilgemaakt. Nu gaat van dat huis aan de Zandstraatkant het gejuich uit. Te midden zijner plukkers leest Baert het document voor omtrent pacht en koopprijs der gronden van het domein genaamd ‘De Hespe’, niemand wist dat Deps zo geschreven werd. Als een nieuwe leraar, gevolgd door zijn apostelen, trekt hij met zijn plukkers Deps in.</p>
<p class="indent">Zijn leer is hard als die van Johannes de Doper. Ziehier wat Houtekiet voor hen verkregen heeft. Ze weten niet welk een man ze in hun midden hebben. Bangeriken zijn ze allemaal, kwezels begot, met hun hersens vol superstitie in plaats van verstand. Van Houtekiets genezingen maken ze toverij. Ze moesten zich schamen. Die man heeft meer verstand in zijn pink dan zij in heel hun pens, dat is het. En die beer? Als Houtekiet een beer wil hebben, waarom niet? Zijn dat hun zaken? Moet hij misschien met een keffer spelen omdat zij er een hebben? Ik kan ze niet zien, uw kefferkes. Een beer is tenminste een beest voor een man als Houtekiet. Ik en Jan, wij zijn geen gewone mensen. Wij zien verder. Wij hebben ogen en hersens voor u allemaal. Wij hebben de handen ineengelegd en gezworen Deps rijk te maken. Iedereen zal hier zijn eigen baas en meester zijn. Wij willen het zo ver brengen dat iedereen kan lezen en schrijven. Dan zult ge uw neus buiten Deps kunnen steken en verder zien dan het kasteel. Als gij met alles content zijt, ik en Jan niet. Als gij altijd ja knikt, ik en Jan schudden neen. Neen, wij zijn nog niet ver genoeg. Wij willen verder vooruitkomen. Dit contract is het werk van Jan. Gij danst en springt al. Wij weten dat het nog niet genoeg is. Er staat in dat de grond voor ons te koop is. Maar kunnen we hem kopen, hebben we ’t geld?</p>
<p class="indent">‘Baert, ge zijt immers rijk genoeg!’</p>
<p class="indent">Ik moet niet alleen rijk zijn. Ge kent mij nog niet als ge dat denkt. Ik moet niet meer grond hebben dan mij toekomt, ik ben handelsman. Ik wil dat gij allemaal uw grond kunt kopen, zoveel als ge nodig hebt en dat ge erop woont en baas zijt.</p>
<p class="indent">Lerarend, nors en driftig, staat hij met zijn discipelen plots op het vrijerspleintje. Hij is daar nooit geweest, ziet Houtekiet niet liggen, op de rug, zijn geliefkoosde houding, rustig graspijltjes kauwend. Hij doceert star voort dat ze wel goed genoeg kunnen luieriken en aan de rokken zitten, maar dat brengt niet op, daar wordt men niet rijk van. Een stem: ‘Hoort ge dat, Houtekiet?’</p>
<p class="indent">Maar dat slaat Baert niet uit zijn lood. Houtekiet, dat is wat anders. Houtekiet is een man.</p>
<p class="indent">Zij vergeten de rokken als Baert voor geheel Deps daar aanwezig een laatste maal triomfantelijk het document voorleest. Ze roepen en tieren door mekaar. Houtekiet, hoe hebt ge dat gedaan gekregen? Houtekiet, hebt ge erop getroefd? Houtekiet, ik zie hem op zijn knieën zitten, de bloedzuiger, de dikke echel! Echel, hoera!</p>
<p class="indent">Ze kunnen de held echter niet uit zijn rust krijgen. Hij is geen man die graag gevierd wordt. Daarom vragen ze hem tenminste zijn beer te halen. Twee die de beer al lang niet meer vrezen, gaan met hem mee en trachten Lien voor eenmaal uit haar huis te krijgen, kom mee, we gaan kermissen, Jan heeft weer iets kolossaals gedaan. ‘Hij is toch niet gekwetst?’ vraagt zij bezorgd. Verder interesseert haar niets. Haar wereld is het huis met de kinderen en de man waarin zij altijd een beetje ongerust is.</p>
<p class="indent">Ze reidansen rond Houtekiet die ronddraait met zijn beer, de klauwen van het enorme dier vasthoudt zoals hij het niet eleganter met Iphigénies lange smalle handen zou doen.</p>
<p class="indent">Vele scheldnamen roept men ons Depsers nog altijd na, als wij tenminste ver genoeg voorbij zijn: Houtekieters, heetlopers, messentrekkers, moordenaars. Ook berendansers. Alsof het een dagelijks vermaak onzer vaderen zou geweest zijn, met de beer van Houtekiet te dansen, mannen en vrouwen om de beurt. Laat het hoop en al negen, tien, elf keren gebeurd zijn, dat zij een gemeenschappelijke vreugde hebben gevierd in reidans rond de beer en Jan. Meer is het zeker niet geweest. De omgeving heeft het gejoel gehoord, brandende pekstokken zien op en neer gaan en daar onze beruchte fakkeldansen met de beer van gemaakt, een soort onkuise sabbat, zoals de heksen er met de duivel vieren. Met een beetje verstand kunt gij wel begrijpen dat daar geen spraak van geweest is. Immers, de fakkels mochten van Houtekiet niet aangestoken worden vóór hij de beer had weggebracht, want vuur maakt zo’n beest bang en gevaarlijk.</p>
<p class="indent">Onze vaderen waren mans genoeg zonder dat zij dansten met een beer. Om te dansen wisten zij wel wat vastpakken, wees daarin maar gerust. Nu zij voor het eerst zingen ons aloud lied, dat wij nu nog zingen bij gelegenheid!</p>
<p class="indent1">En Deps dat is van ons,</p>
<p class="indent">en die Deps durft generen,</p>
<p class="indent">krijgt op zijn... van ons,</p>
<p class="indent">wij kunnen ons weren, ons weren,</p>
<p class="indent"><i class="calibre10">Ons we-e-ren!</i></p>
<p class="indent1">drinken zij mateloos bier en hun zelfgebrouwen graanjenever. Tenslotte kan niemand nog een fakkel vasthouden, behalve Houtekiet, die nooit een druppel jenever heeft gedronken. Maar een fakkel vasthouden voor zatlappen, dat verdomt hij. Als het compleet donker is, de een hier, de ander daar zuchtend neerzijgt, komt het er voor onze vaderen niet meer op aan wie ze vastpakken. We spreken hier niet alleen van de Dobbelaeres, Boske, Tecleyn, Otter, de rauwen van het allereerste uur, maar ook van Van Dambruggen, Nachtergael, Daems, Van Acker, Venneborgh, Domies, Leis, Van Aleenen, Verrees, Bijloo, Van Genesen, Poort, Spruyt, Jan Orleans, Hicketick. Van het oudste Bokske zullen wij het noch zeggen, noch afstrijden, omdat hij tot de laatste fakkel correct met ’t Geitje gedanst heeft. Niets zeggen wij ook van de zes die er niet bij geweest zijn: Baert, Iphigénie, Joep, Lien, Melia van Dambruggen en de zuster van Zevus Kortleven, maar Zevus zelf is er. En gij zijt er, fijne vioolspeler Kennedie, onschatbaar bij zulke gelegenheden. Gij drinkt het meest, maar hoe zatter gij wordt des te weemoediger speelt gij. Hoe aangenaam dan iemand te hebben die wat muziek kan maken. Het geeft courage, het maakt plezier. Gij speelt zo aangrijpend dat u zelf de tranen uit de ogen springen, zoals gij zelf bekent. Muziek, zegt gij, muziek, als ik erin ben weet ik niet meer wie of waar ik ben en de tranen lopen, ik kan mij niet bedwingen.</p>
<p class="indent">De eerste die door Houtekiet naar huis gestoten wordt omdat hij dronken is en over de duivel begint, is David van Dambruggen. Hoe meer zielen hoe meer vreugd, maar van complimenten met duivels is Houtekiet niet gediend: hop David, naar huis, ’t is tijd.</p>
<p class="indent">‘Houtekiet Johannes, dierbare meester en vriend, gij zijt evenwel een man naar mijn hart. Mijn Amelia hebt gij genezen. Evenwel het vlees is zwakskes, soms word ik zelf ook bang. En dan vraag ik mij in geweten af, Johannes, vriend, meester, wie zijn zij, waar zijn zij? Zijn zij? Wie Johannes, is de sterkste, hij of de andere?’</p>
<p class="indent">‘Vooruit, David, rapper.’</p>
<p class="indent">‘Johannes! In plaats van mij evenwel langs achter te stoten gelijk een versleten os, geef uw vriend de hand, evenwel als ik de hand zeg bedoel ik de arm, Johannes. Vreest gij dan niets in de hel, op de aarde of evenwel in de hemel?’</p>
<p class="indent">‘Gij zijt zat, zwijg, zeg ik u.’</p>
<p class="indent">‘Vreest gij dan niets?’</p>
<p class="indent">‘Niets. Zwijg nu.’</p>
<p class="indent">David van Dambruggen lost Houtekiets arm. Onder vier ogen, evenwel als hij zegt onder vier, bedoelt hij vier koppels, de mijne, de uwe, Johannes, die van de twee anderen, gezwegen zij hun naam, verklaart David: ‘Zolang, Johannes, gij er evenwel zijn zult, zal ik hel noch hemel vrezen. De tijden zullen voorbijgaan. Deze woorden van mij zullen blijven, Johannes, evenwel in eeuwigheid.’</p>
<p class="indent">Doch ontroerend is de hulde Houtekiet gebracht door Kennedie. Hij houdt het langer vol dan de laatste danser, daar hij stil op zijn drijpikkel zit en slechts de drank aan te nemen heeft, die uit vreugde, dankbaarheid en bewondering dikwijls genoeg wordt aangereikt, terwijl anderen moeten zoeken en roepen waar de fles weeral is en is ze weer leeg? Als niemand meer op de been is voor wie hij spelen kan en Houtekiet terugkeert, na Venneborgh en Boske weggebracht te hebben omdat ze wilden vechten, staat hij op en verzoekt Houtekiet hoofs, op zijn drijpikkel plaats te nemen. Immers, hij heeft voor hem zijn schoonste aria bewaard, dat hij niet heeft willen verkwisten aan zatteriken. Hij wil die aria spelen, opdat Houtekiet de muziek zou liefhebben meer dan alles. De vrouwen? Neen Houtekiet, muziek. Hij speelt schreiend tot hij door zijn knieën zijgt, klagend dat hij niet meer kan van ontroering en nooit meer in zijn leven nog zo schoon zal kunnen spelen. Nu mag hij zijn viool wel stukslaan. Bij de gedachte dat ze zou kunnen stuk zijn, begint hij luid kermend zijn overgrootvader, grootvader, en vader, en als er nog anderen zijn, die ook, vergiffenis te vragen.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap64.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap66.html" class="calibreANext"> next page</a>
    
  </div>

</div>

</body>
</html>
