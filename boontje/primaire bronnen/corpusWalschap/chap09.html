<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap08.html" class="calibreAPrev">previous page</a>
        

        
          <a href="chap10.html" class="calibreANext"> next page</a>
        
      </div>
    

    
<div class="booksection">
<p class="chap">8</p>
<p class="noindent">Hun broer Thuur had iets van allebei: de vrees en het misprijzen. Een grote geweldige kerel, maar Jan tijd genoeg. Hij was de oudste van de drie, zesendertig, het werd tijd voor hem. Van langsom dikwijler verkondigt boer Van den Heuvel aan tafel dat hij naar Cobbezele gaat sterven ‘zo gauw als onze Thuur zal getrouwd zijn’. In het begin had Thuur niets geantwoord, dan dat hij vader nog niet wilde missen en toen vader vroeg of hij dan nog niet lang en hard genoeg gewerkt had, of hij soms achter de ploeg moest kreveren, wou hij gedorie wel eens weten waarom vader zo gepresseerd was om te gaan sterven. Maar het hielp allemaal niet, zelfs niet het argument dat er toch vrouwvolk genoeg in huis was. Dacht hij dat Octavie van plan was eeuwig zijn boerderij te helpen verzorgen en zijn hemden te strijken. Asteblieft! Dat hij maar gauw voor een vrouw zorge, dan zal hij eens weten hoeveel patientie zij met hem altijd heeft gehad. Hij is verkeerd opgebracht, manneke, vroeg bedorven, moeder had maar één jongske, he. ’t Zou bij haar niet waar geweest zijn. Zij zou hem van kleins af gedresseerd hebben. De grote leubbes, hij kan nog zijn col niet alleen aandoen. Octavie waar ligt mijn wit hemd, Octavie waar is dat colknoppeke, Octavie strik die plastron eens. Zijn vrouw zal hem wel leren Octavieën, wacht maar.</p>
<p class="indent">Dat vermeerderde zijn moed niet als hij te vrijen ging. En ’s zondags geen kwestie meer van ’s middags onder de appelaar wat te liggen slapen, het was hoogmis, middageten en dan de baan op. Het schoonste van alles was dat de vrouwen hem kwamen toegevlogen gelijk de gebraden kiekens in ’t luilekkerland. Op al de kermissen, als hij het er niet op aanlegde, had hij bij de derde pint al iets; en altijd serieuze, omdat de foefelkes wel wisten dat ze geen kans hadden. Als hij het er werkelijk op aanlegde en naar een of andere hofstee ging om het vee eens te zien of te vernemen van waar ze hun plantgoed dit jaar zouden krijgen, had hij dadelijk zoveel jonge rokken rond zich als er daar onder dak waren. Soms had hij zijn zinnen op ene gezet, maar ze hadden allemaal maar een lettertje van een half woord nodig om zich geroepen te voelen: Thuur van het Schrans, wat denkt ge wel. Hij kon nog niet eens sorteren.</p>
<p class="indent">Thuis opgejaagd worden, en dan nog te veel occasie krijgen, maakte hem altijd maar achterdochtig. Hier waren geen schijven genoeg, daar was tering in de familie geweest, deze was te lelijk, gene te mager en als hij niets wist in te brengen, zei hij met een opgestoken vinger: dat ziet er mij een slecht karakter uit. Maar juist toen hij in gedachten drie uur in ’t rond de omtrek kon afzoeken en zichzelf de geruststelling geven dat hij overal rondgekeken had en overal ernstige bezwaren gevonden, juist toen hij meende dat hij weer met gerust geweten ’s zondags onder de appelaar zou kunnen liggen en dan gaan kaarten met stille gezellige mensen naar zijn aard, juist toen koppelde de ekster hem. Hij ligt onder de appelaar en vlak naast hem passeert een zo net en deftig meisje, dat hij van het schrikken op de linkerelleboog terechtkomt.</p>
<p class="indent">‘Dag juffrouw.’</p>
<p class="indent">‘Dag meneer.’</p>
<p class="indent">Meer niet. Het werd nog minder toen hij Octavie ging vragen, met de grote ogen van iemand die geslapen heeft, wat voor een nette pronte juffrouw hem daar twee keren gepasseerd is. Octavie zou hem zo haar handdoek rond zijn oren kunnen slaan. Hewel ja, nu heeft hij het gevonden, nu heeft hij eens een fijne neus gehad. God lieve hemel dat snugger mansvolk, ze zien toch direct wat fijn en deftig is. Dat was de tweede meid van mijnheer André, zot, de dochter van Benoo Verstoopt van Baldeghem, de dochter van die schoenfabrikant die er zijn fortuintje aan ’t doordraaien is met een slecht meisje van misschien twintig. Het kind is thuis weggejaagd en mijnheer André heeft het uit compassie in huis genomen. Ze kwam onze ekster halen, met de complimenten van mijnheer of we ze in de blikken koekskesdoos wilden zetten en als hij nog meer wil weten over de nette pronte juffrouw, vóór twintig jaar is haar grootvader te Vilvoorde uit de vaart opgevist. Ga slapen, grote lorejas.</p>
<p class="indent">Maar hij slaapt niet meer en over ’t algemeen slaapt hij van dan af minder en lang niet meer zo vast. Want als uw grootvader uit de vaart opgevist is en uw vader maakt zijn fortuin op met een van misschien twintig, kunt ge toch nog net en pront zijn. Dat is ze.</p>
<p class="indent">Ze heeft zo van die ogen die hem aankijken en vragen: kan ik er aan doen, Thuur?</p>
<p class="indent">Hij gaat nu altijd naar die ekster kijken en vraagt dan niet naar het Heerken, maar draait langs achter het kasteelke naar de keuken toe. Hoe het ermee is. Eet ze goed? Geven ze haar pieren? Er is niets zo simpel als een ekster houden, maar hij heeft de behoefte om daar twee avonden per week een half uur over te praten. Leren zij ze ook wat klappen? Och, zegt Elza, ze tatert zo wat aan. De dikke Marie is juist in de achterkeuken.</p>
<p class="indent">‘Ge tatert gij ook nogal goed,’ zegt Thuur.</p>
<p class="indent">‘Ja, mijnheer, dunkt u dat?’</p>
<p class="indent">‘Mijnheer? Hoe heet ik?’</p>
<p class="indent">‘Neen neen, dat niet.’</p>
<p class="indent">‘En dat wel! Hoe heet ik?’</p>
<p class="indent">‘Arthur...’</p>
<p class="indent">‘Ziet ge wel dat ge ’t niet weet: ik heet Thuur. Hoe heet ik?’</p>
<p class="indent">‘Thuur...’</p>
<p class="indent">‘Elza...’</p>
<p class="indent">Octavie heeft er zo weinig erg in dat ze meent dat die bezoeken altijd voor mijnheer André zijn en ze heeft al eens ernstig bedacht dat het geen goede invloed op mijnheer André kan hebben als de vriendschap te intiem wordt met een laffe, geheel verkeerd opgevoede jongman als Thuur. Ze spreken dan natuurlijk over de vrouwen en die van ons is in staat om de andere nog op te maken, hij ziet er opmaakachtig genoeg uit.</p>
<p class="indent">Dat het gevaar uit een heel andere hoek dreigt ziet ze eens van op de zolder, waar ze met Ursule aan ’t mangelen is. Op een binnenwegske tussen ’t koren ziet ze er twee afscheid nemen, iets van ‘parlemour’, dat ziet ze geren. De twee ginder denken niet aan zoldervensters, gaan met een handdruk uit elkaar, keren zich om, naderen weer, houden elkaar met twee handen vast en trekken om los te geraken, gaan uit elkaar, naderen weer, trekken weer. Hij trekt haar tegen zich aan, kust haar op het voorhoofd, geeft haar wat spel, haalt haar weer bij, kust haar lang op de mond en nog langer in de hals. Octavie en Ursule kijken elkander aan, zo wit als het linnen dat ze mangelen: Thuur. Thuur ondervindt nu maar eerst wat een vrouw is; als hij ooit trouwt desnoods met een echte feeks, kan het hem niet meer tegenvallen. Hij dacht dat het begin het ergste was, de eerste aanval, dat het daarna stilaan zou slijten; maar het allerergste was nog maar een allereerste begin.</p>
<p class="indent">Niet alleen liep hij met een meid, hij, Arthur Van den Heuvel. Niet alleen zo maar een meid, maar met die! Niet alleen had de grootvader zich verdronken en was de vader het schandaal van heel Baldeghem, maar met de moeder, het arme mens dat niets gedaan had dan altijd maar kinderen kopen en de misvallen in passant meenemen, beweerden ze ook al dat het niet in de haak geweest was. Een groot-seminarist, ja, maar die ging binnenkort weggestuurd worden en omdat Octavie niet wist waar de andere zuster zat, moest die maar ergens in een cafeeke aan de Nord ‘serveuse’ zijn. En dan de meid van mijnheer André, de kasteelheer. Van mijnheer André, de vriend van den huize. En ze zei natuurlijk niet dat mijnheer André nooit of nooit meer ernstig kon denken aan de zusters van de verlopen kerel, die met zijn tweede meid getrouwd was, maar dat was eigenlijk de ware grond der overdrevenheid van haar gramschap.</p>
<p class="indent">Vele stormen heeft hij over zijn hoofd laten gaan, ook deze. Ze hebben hem niet veranderd of verbeterd, ook deze niet. Hij gaat en komt en zij zien elkander. Het Heerken dat van niets weet en zich voortdurend van plichten en dankbaarheid bewust wordt wegens altijd diezelfde ekster, stuurt haar met geschenkjes naar het Schrans. Eenden hebben ze op het Schrans niet, daarom laat hij hun al zijn eendeëieren brengen. Hij heeft in Larousse gelezen dat eendeëieren vooral in Duitsland gebruikt worden voor allerlei worsten en gebak en dat schrijft hij ongeveer letterlijk over in zijn begeleidend briefje. Je suppose que vous voudriez, comme on fait beaucoup en Allemagne... Thuur is er best mee; de eieren voor zijn zusters, voor hem Elza, een lach, een blosje, een woord dat niets betekent en hem alles zegt. Ze heeft nooit uitgangsdagen gevraagd, omdat ze niet wist waar naartoe, maar hij wil nu dat ze er vraagt en dat worden dan vluchturen vol jachtig en stekend geluk.</p>
<p class="indent">Ge meent het niet met mij, zegt ze dikwijls, ge amuseert u maar wat. Dan zweert hij dure eden. Ze begrijpt welke ongezochte kans hij haar biedt en een verlangen naar een nog betere stand dan waaruit zij gesmeten is, maakt haar beter dan zij was. Hij zal uit honderden bomen van de dreef naar Grimbergen altijd de beuk herkennen, waartegen zij leunde toen zij hem, met neergeslagen ogen en een stem die bibberde, bezwoer zich goed te bedenken. Geld zou zij niet hebben want papa was alles aan ’t opmaken. De schande van papa kleefde ook wat aan haar en hij moet eraan denken dat hem dat kan verweten worden en dat is pijnlijk, Thuur, dat doet zo zeer. En dan is zij geen boerenmeisje. Van de boerenstiel kent zij niets, ik zou nog geen geit kunnen melken. Dat zijn al drie bezwaren, waar men niet zo maar kan overheen stappen.</p>
<p class="indent">Denk toch eens goed en lang na. Thuur jongen. Zij wil hem een maand, maanden desnoods, uit de ogen blijven en mocht hij nadien van gedacht veranderd zijn, dan moet hij haar niet eens schrijven, want dat is voor beiden pijnlijk. Neen, zo maar, zonder iets en zij geeft hem nu hier de vaste verzekering dat zij altijd goed over hem zal blijven denken, dankbaar voor zijn schone genegenheid die haar zo heeft opgebeurd. Ja zij meent het, zij meent het goed en laat ons dat nu doen, we zullen er later geen spijt over hebben dat we ernstig nagedacht hebben.</p>
<p class="indent">Het is te schoon om haar te onderbreken maar nu tilt hij haar op, er is op de wereld niets dat hij nu niet zou kunnen optillen. Hij tilt haar mond op de hoogte van zijn mond en tussen hun lippen vloeien hun tranen. Aan zo iets helpt geen Octavieën.</p>
<p class="indent">Daarom wordt vader in het droef secreet betrokken. Zij weten niet dat hij ongeveer dezelfde strijd gestreden heeft om hun moeder die nog wel onderwijzeres was, maar hij weet het nog. Hij kijkt wat weg en waarom kunnen ze hem niet met rust laten?</p>
<p class="indent">Zo, met rust laten! Heeft Octavie haar verdriet niet weken en weken opgekropt om hem met rust te laten? Is zij hem soms komen vertellen hoeveel uren per nacht zij nog slaapt, dat zij letterlijk wegteert en zie Ursule daar eens bleek lopen met randen onder haar ogen. En als zij zich moe gedreigd en gesmeekt hebben, zonder dat het schandaal van een broer er iets om geeft en ze komen ten einde raad bij hun vader, dan zegt die dat ze hem moeten gerust laten. Zo ging het hier vroeger niet, vader! Moeder heeft onze Thuur bedorven en als gij nu ook uw hand terugtrekt...</p>
<p class="indent">Hij zal er niet uit geraken als hij zich niet kwaad maakt, want vrouwen zijn taai ras, zegt hij altijd. Hij snauwt knaks of het nu wel is en dan gaat Octavie ten minste in de keuken janken. Hij doet of hij zijn middagdutje voortzet, maar als Thuur argeloos achter zijn zetel doorgaat zegt hij klaar wakker: Thuur.</p>
<p class="indent">Thuur blijft wat staan en van in zijn zetel, met zijn stijve benen op een gevlochten stoel, valt boer Van den Heuvel forsig uit: ‘Wat hoor ik allemaal?’</p>
<p class="indent">‘Ja vader, wat hoort gij allemaal, ge zult gij misschien wel de waarheid horen.’</p>
<p class="indent">‘Dat zal niet waar zijn!’</p>
<p class="indent">Achter de zetel spreekt Thuur: ‘Ik peins van wel.’</p>
<p class="indent">Hoe is het godsmogelijk dat hij precies dezelfde woorden gebruikt waarmee boer Van den Heuvel zijn vader razend gemaakt heeft, nu veertig jaar geleden, maand op maand. Die vader was toen opgesprongen en eerder zou God weet wat allemaal: de hoeve vergaan, het vee een voor een doodgeslagen worden, dan dat het zou overgaan naar een Van den Heuvel met een onderwijzereske. De hoeve staat er nog, de nakomelingschap van het vee graast in de weiden, de Van den Heuvel met zijn onderwijzereske heeft voorbeeldig geboerd en al zijn kinderen hebben paardje gereden op grootvaders knie. Boer Van den Heuvel kent de nutteloosheid van zich razend te maken en Thuur begrijpt niet hoe het mogelijk is dat vader voor de allereerste keer straffeloos laat tegenspreken en dan nog in zo iets. Het is een vreemde stilte.</p>
<p class="indent">Om ze te breken vraagt hij wat ze zullen doen met dat dagwant achter de kerk, misschien weer klaveren zaaien gelijk verleden jaar? Boer Van den Heuvel antwoordt: Als gij al zo groot zijt moet ge dat zelf weten. En daarmee doet hij afstand van de leiding, hij wil terug naar Cobbezele.</p>
<p class="indent">Zo zijn de mannen, volgens Octavie. Er is er nog een die waarschijnlijk een ietsje beter is en misschien zal gehoorzamen. Het wordt honderdmaal met Ursule besproken en de laatste conclusie vinden ze na een lange nachtelijke beraadslaging. Ze zijn al zo ongelukkig dat ze in elkanders armen liggen en Octavie klemt Ursules hoofd vaster in haar arm en begint te snikken. Ze moeten hem hun schande maar bekennen. Beter dat, dan ze later te moeten dragen tegenover het dorp en de omtrek. Want hij zal ons redden, Ursule, hij zal die hoer wegjagen. Het laatste is uitmaken wie van beiden het hem vragen zal en terwijl ze elkaar vleien: voor u zal hij het nog eer doen dan voor mij, worden ze jaloers op elkaar. Ze keren elkaar de rug, slaap wel en ze vergeten Thuur en kunnen niet slapen van zich af te vragen voor wie van beiden hij het ’t liefst zou doen.</p>
<p class="indent">Het Heerken zwalkt tussen beven en blozen; beven voor de taak twee juffrouwen behoorlijk te ontvangen en blozen van geluk omdat ze hem ‘een grote dienst’ komen vragen; die meid doorsturen, daar en daarom. Hij heeft zeker de moed niet hun iets te weigeren. Van het lot heeft hij niets anders te verhopen dan ze ooit zo aan hem te kunnen verplichten dat Ursule hem uit dankbaarheid vraagt of ze hem geen plezier kan doen door met hem te gaan trouwen.</p>
<p class="indent">Maar of hij de moed zal hebben Elza door te sturen, of hij het zal kunnen verantwoorden tegenover Marie, die het arme kind beschut in de schaduw van haar moederlijke boezem. Mijnheer, het is het beste kind van de wereld, zo braaf, zo gedienstig, dat vindt men niet meer. De vader, die dat schaap op straat gezet heeft, die moesten ze villen, mijnheer, die moest op het schavot komen. Het Heerken kan niet uitspreken wat hem gevraagd is en een duivel troebleert zijn zinnen. Noch te Brussel noch hier heeft hij de meid opgemerkt; de lofprijzing van Marie doet hem ineens likkebaarden naar het bederf van die braafheid.</p>
<p class="indent">De eerste maal geeft hij haar wat geld als ze komt vragen om een vrije namiddag. Daar, om zich een kleinigheid te kopen, maar zeg er niets van. Zij heeft kleinigheden genoeg te kopen vóór haar huwelijk en zegt er ook niets van. De tweede maal beweert hij dat ze het beter gewoon is dan met haar maandgeld en zij doet haar werk goed, hier is wat voor haar. De derde maal geeft hij geld terwijl zij ’s morgens zijn bed opmaakt. Het is overdreven veel en doet haar schrikken. Hij blijft in de kamer staan met zijn domme glimlach, iets maakt haar onrustig.</p>
<p class="indent">Hij wacht op niets dan háár glimlach, het teken dat zij zijn giften begrepen heeft. Zij moet er eentje zijn, hij wil het, dat maar meid geworden is om in goed gezelschap te komen en een slag te slaan. Zij heeft de kalme Thuur Van den Heuvel ingepalmd en als het Schrans haar zo gek maakt, wat moet het kasteelke haar dan wel zeggen.</p>
<p class="indent">Wat hij met haar voor heeft weet hij zelf niet. Soms denkt hij dat het zinneloos is, dat hij verliefd is op Ursule en haar moet zien te krijgen. Dan weer vertwijfelt hij er aan Ursule ooit te bezitten en hij ziet in dat het leven hem niets anders bieden kan dan hier en daar een onkuis grijpen in het donker naar een meid, stil gehouden met fooien. Nu weet hij alleen dat zij maar even glimlachen moet. Misschien zal ze lachend te dicht aan hem voorbijgaan en dan zal hij in een duizeling toetasten. Maar zij doet niets dan hem beleefd danken. Zij moet zich ’t een en ander kopen, mijnheer, want men kan al zuinig zijn op alles, het verslijt toch.</p>
<p class="indent">Moet ge veel kopen? Wat dan wel? Hij wacht erop dat ze het nodig ondergoed noemt met de namen die hem prikkelen. Nog ontdooit zij niet en opeens, maar zeg er niemand iets van, zal hij haar een dubbele maand geven, dan kan ze ineens een goede inkoop doen. En dan leest zij in zijn ogen de onzuiverheid, aan tekenen die geen vrouw bedriegen. Zij weigert zijn geld en die avond verneemt Thuur dat zij daar niet langer wil blijven.</p>
<p class="indent">Zulke beslissingen aanvaardt hij natuurlijk niet met de gezochte verklaring die zij er eerst van geeft. Hij praamt tot zij bekent dat het om mijnheer is. Zij heeft tot nu gezwegen omdat het de schijn kon hebben interessant te willen zijn en wat kon ze ermee bereiken tenzij Thuur misschien jaloers en mijnheer lichtvaardig verdacht maken. En het was zo plezierig haar spaarpotje van zelfgewonnen centjes te kunnen spijzen om er Thuur ooit mee te verrassen dat zij met een meidenloon nog zoveel had bijeengekregen.</p>
<p class="indent">Dit is geen vrouw zoals Octavie, dit is niet de vrouw die hij heeft leren vrezen. Zij kijkt kinderlijk naar hem en vraagt wat zij nu moet doen. Zij wil blijven als hij het haar zegt. Mijnheer is haar eigenlijk ook niet te na gekomen en in alle geval staat zij ervoor in dat zij zich kan doen ontzien. Nu moet Thuur dus maar beslissen. Thuur kijkt onheilspellend naar de grond, bereid om honderd Heerkens in twee te breken bij het eerste watertanden naar zijn Elza. Maar hij beslist dat zij blijft tot ze trouwen, maar we trouwen binnen de twee maand.</p>
<p class="indent">‘Ik ken niets van de boerenstiel,’ zegt ze.</p>
<p class="indent">‘We trouwen binnen de twee maand,’ zegt Thuur.</p>
<p class="indent">Octavie slaat hem rond zijn oren, links en rechts. Ze valt hem furieus langs achter aan en bokst op het groot hard rond kussen van zijn rug. Ze stampt tegen zijn kuiten en eer hij het goed weet heeft zij hem buiten gehysteriekt. Boer Van den Heuvel slaapt ’s middags lang zo vast niet meer; hij hoort haar in de keuken daarnaast goed kelen, dat hier geen mannelijk gezag meer in huis is, maar dat zij hem buiten zal jagen. Als zij de deur opent om het vader persoonlijk te zeggen, vallen vaders ogen eensklaps toe en vader snorkt. En vader is niet wakker te krijgen. Zwijg met uw geschreeuw, laat vader rusten. Dan gaat zij aan tafel zitten snikken en als ook dat over is staat Thuur daar weer. En dan vliegt ze op hem aan gelijk een haantje dat vecht tot het doodvalt, maar hij vat haar bedaard bij de polsen. Stillekes aan, Octavieke. Ze stampt hem zo nijdig vlak op zijn scheen, het doet zo’n onuitstaanbare pijn dat hij brult en gelukkig komt zijn vuist slechts op de tafel neer. De koffie kwakt uit drie tassen en nu is het genoeg. Hij trouwt volgende maand de zoveelste, is dat goed verstaan?</p>
<p class="indent">En als ze verdorie wil weten waarom het zo haastig gaat, hewel, het is om hun mijnheer André, die vuilderik. Ja, om die smeerlap, die meent dat een arm verlaten meisje voor geld te krijgen is. Geld heeft hij haar gepresenteerd, een dubbele maand asteblieft, op zijn slaapkamer asteblieft. Hewel spreek of sprenkel azijn op uw voorhoofd als ge buiten kennis valt. Een deftig meisje, waar niets op te zeggen valt, hebben ze nu al maanden beklapt en beschimpt, maar die laffe verleider van het kasteelke liggen ze te vleien dat ge er zoudt van overgeven. En hij schaamt zich niet over zijn Elza en nu mocht het nog eens iemand riskeren haar met een woord te na te komen, dan zullen we hier eens andere spelen zien.</p>
<p class="indent">Maar weten ze wanneer hij zich zal schamen, hij en ook Elza? Zo gauw het een van hun beiden zal gelukt zijn die schone mijnheer van de Koevoet rond haar vinger te winden. Ja dan. En hij voegt er iets bij dat hun alle kleuren doet krijgen; dat hij de lieve zusters elkaar nog de ogen ziet uitkrabben als het er gaat op aankomen wie hem zal hebben. Want ge loopt alle twee om ter heetst naar hem. Ze weten niet waar te kijken. Octavie grijpt naar haar hart. En dat het nu goed verstaan is, hij trouwt volgende maand.</p>
<p class="indent">Hadden zij hun opgewonden broer maar geloofd! Dan hadden ze ’t Heerken uit zijn hulsel van heimelijkheid gehaald, hun verhouding ware normaal geworden en Ursule zou hem misschien niet binnen de maand, maar toch binnen het jaar getrouwd hebben. Maar ze deden tragisch en nu eerst begrepen ze ten volle, schreiden ze tegen elkaar, wat een eerloos stuk die Elza was. Ach kind, als het in de familie zit! Hun toekomstige schoonzuster had zich niet ontzien de eer te roven van haar weldoener die haar van de straat opgeraapt had. Zij had van mijnheer André haar opzeg gekregen en natuurlijk begrepen dat Thuur haar gauw vergeten zou als zij hem van onder de ogen bleef. Daarom had zij de eer aan zich genomen en Thuur enigszins bedreigd met haar vertrek. Zij hebben het spel verloren tegen dat slecht meisje. Zo gaat het altijd. De mensen zeggen immers dat een hoer meer geluk heeft dan tien deftige meisjes.</p>
<p class="indent">Toen zij het Heerken op de hoogte brachten van het laag maneuver der meid, begreep ook hij welke stank voor dank hij kreeg, en zij zagen vol deernis aan dat hij beschaamd de ogen neersloeg voor zulk gemene laster. Hij zegt dat men van zulk volk niets anders kan verwachten. Als Octavie in zijn plaats was, mijnheer André, zou zij de gendarmen ontbieden en die feeks een verhoor laten afnemen. En haar eens goed laten afdreigen, mijnheer André. Hij kijkt blozend naar zijn nagels en merkt schijnheilig op dat men het goede niet doet om de beloning. Ondank is nu eenmaal ’s werelds loon. Verliefd staren beiden hem aan.</p>
<p class="indent">Elza kreeg natuurlijk geen geschenk voor haar huwelijk, spijtig voor Thuur die er zat op te wachten om het terug te sturen. De morgen van bruiloftsdag blijft Octavie ‘ziek’ te bed liggen en aan het gezicht van Ursule ziet men dat zij misschien nog ‘zieker’ is. De presentabelste is nog boer Van den Heuvel zelf. Zodra hij in ’t warm gedronken is, deelt hij zijn schoondochter zijn mening mee. We moeten nu volgens hem nog negen maanden patiëntie hebben en dan zullen Octavie en Ursule vechten om het kind eens te mogen pakken. Zo gaat dat, Eulalie. En hij voor zijn part gaat naar Cobbezele wonen.</p>
<p class="indent">Maar daarin vergiste hij zich dan toch. Thuur had zijn zin kunnen doen, maar hij, oude man, bezweek voor Octavie en Ursule. Het schoon huis dat in Cobbezele als gereed stond voor hem, werd hier ter plaatse nog schoner, met vier vensters breed en een hoog verdiep, met de voorgevel naar de Koevoet gebouwd. Gelijk de kerken met hun deuren naar het oosten, de windstreek van de verwachting. Ex oriente lux.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap08.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap10.html" class="calibreANext"> next page</a>
    
  </div>

</div>

</body>
</html>
