<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap15.html" class="calibreAPrev">previous page</a>
        

        
          <a href="chap17.html" class="calibreANext"> next page</a>
        
      </div>
    

    
<div class="booksection">
<p class="chap">15</p>
<p class="noindent">In die dagen werd het oorlog. Jean en Willy trokken op in een vrijwilligersroes en het Heerken was plotseling verdwenen. Toen de pastoor en de Van den Heuvels het vernamen bleek hij hoenders, schapen en paard aan Seppen de stoeltjeszetter te hebben gegeven, het tweede meisje naar huis gestuurd te hebben, voor Marie een kamer gehuurd in het godshuis en zijn vervanging als burgemeester kwasi geregeld. Sedert zijn geboorte had hij nooit zoveel en zo snel gehandeld als in die enkele dagen, en zijn dwaasheid uit wanhoop kreeg de schijn van een vaderlandse geestdrift. De weldoener van het dorp werd dan de held van het dorp. De held schreef vanuit Namen naar Ursule. Hij heeft zich, liefste vriendin, als vrijwilliger in dienst van het vaderland begeven en vraagt haar bij deze verontschuldiging voor zijn overhaast vertrek. Weldra zal hij slaags geraken met de vijand en hij maakt zich geen illusies over de gevolgen voor hemzelf. Deze brief is dan ook een brief van afscheid. De innige liefde die hij haar altijd toegedragen heeft zal hem steunen in de strijd en indien het noodlot wil dat hij sterve voor het vaderland, zal deze liefde hem ook in dat laatste ogenblik een troost zijn en een kracht. Intussen hoopt hij dat de oorlog spoedig moge eindigen met een zegepraal onzer wapenen en dat hij haar en de haren moge sparen. Vaarwel dus, liefste vriendin Ursule. Uw innig liefhebbende André d’Hertenfeldt.</p>
<p class="indent">Zijn eerste wapenfeiten verrichtte hij aan de IJzer na een vlucht van Namen tot achter de kleine rivier. Hij verschoot twintig kogels en viel met een schotwonde boven in de bil. In het hospitaal lag hij, toen de kogel uit het been verwijderd was, zonder veel pijn te genezen en te genieten. Dit was een ondersteboven gekeerde wereld zoals hij ze wilde: mensen die elkander doden en pijn doen, gezonde jongelingen verminkt, kreunend, bloedend, stervend. ’s Avonds werden de stervers uit de zaal gehaald om elders te kreveren zonder hun makkers’ nachtrust te storen. Op die plechtigheid lag hij altijd te wachten. Dag, kameraad, ze hebben u liggen. Wat scheelt eraan? Verroest ijzer in de longen, gaatjes in de darmen, de benen af, of pist ge bloed? Beste wensen kameraad, ga schoon kreveren. Hard op uw moeder roepen, vloeken en bidden en wat zal uw wijf zeggen, zo alleen in ’t bed?</p>
<p class="indent">Gedurig werden nieuwe kandidaten voor de dood aangebracht. Dan lag hij te denken wat ze wel mochten hebben, verzon het pijnlijkste en ongeneeslijkste en wenste hun dat toe. Er was soms gehuil dat de anderen wild maakte en voor hem muziek was. Cynisch mediteerde hij over de oorlog. Negentien eeuwen lang wordt over geheel Europa van dag tot dag gepreekt dat de mensen broeders in Christus zijn, dat men de vijand niet haten mag, dat men onrecht moet dulden en de andere wang aanbieden. Op het teken van een eerste geweerschot roeien die broeders elkander uit als rupsennesten, vergelden onrecht en prijzen elkander de haat aan als deugd en een vaderlandse christenplicht.</p>
<p class="indent">Als de wonde brandt, grijnslacht hij wellustig om al deze slechtheid. Dit is de wereld die hij kent, een wereld zonder deugd, zonder liefde of eer. Alles is leugen, gemeen vulgair en onkuis, en nu komt het eindelijk aan het licht. Het masker is afgeworpen. Waartoe wordt deze hel aangericht? In wiens voordeel? Voor welk hoog ideaal? Het is doden en gedood worden, een idiote moorderij en dat vermaakt hem. Ze leggen er een naast hem, die van pijn de hele zaal begint overhoop te vloeken. Zijn ogen draaien waanzinnig rond zonder stilstaan en geen twintig nonnekes te zamen kunnen zo rap en zoveel weesgegroetjes lezen als hij de rauwste vloeken aframmelt. Er zijn lijders die er wild van worden, verpleegsters die hem vragen het een beetje zachter te doen, maar voor alle antwoord begint hij een toon hoger en harder te vloeken. Het is genoeg dat men zijn bed nadert om zijn ijver te verdubbelen. Het Heerken geniet. Als de vloeker dreigt te verflauwen, doet hij listig sst om hem te doen herbeginnen. Dichtbij lawaaien de kanonnen. Buiten toeteren auto’s, trappelen paarden, marcheren soldaten. Hier binnen liggen in sterke hospitaalstanken mensen te kermen en te kronkelen. Het is voor het Heerken het einde van de wereld. Met een wiegelied van vloeken wil hij knarsetandend wegzinken in een eeuwige vernietiging.</p>
<p class="indent">Toen de Duitsers de helft van België veroverd hadden, botsten zij op pastoor Claerebout. Zij waren bijtijds aangemeld door verspreide groepjes ulanen, die nu en dan in het dorp verschenen en uit vrees voor hinderlagen meer schoten dan nodig was.</p>
<p class="indent">Op de grens van het dorp woonde in een laag scheef huizeke een hardhorig Tistje. Tistje had zeker al in de gaten gehad, dat het grote mobilisatie was gelijk in de jaren zeventig, maar aan ulanen had hij zich zeker niet verwacht, toen ze op een middag bij hem binnensprongen met de revolver in de vuist. Dat ze wilden drinken verstond hij. Hij schepte hun een emmer water uit de steenput. Daarvoor moest hij de emmer aan de haak van de schepstok hangen en toen de stok in de hoogte ging, daalde en weer steeg, bekeken de ulanen hem en de ver zichtbare signalen die hij aldus gaf. Ze dachten dat hij zich maar dom hield en van zijn doofheid geloofden ze zo weinig dat er een zijn revolver achter zijn rug afschoot. Tistje draaide zich langzaam en kalm om naar iets dat hij achter zich gehoord had en daarmee was de ulaan ervan overtuigd met een listig boertje te doen te hebben, dat zich bewonderenswaardig wist te beheersen. Ze sneden zich wat brood, bestreken het dik met boter en gingen. Maar het revolverschot van de ulaan had een Belgische patrouille gewaarschuwd. Die beschoot de Duitsers vanuit een gracht. De beschotenen wilden bij Tistje binnenspringen, maar Tistje had de deur achter hen gegrendeld. Nu zagen ze maar eerst hoe het ventje hen in de val had laten lopen en terwijl Tistje, die de kogels niet hoorde fluiten, van binnen achter het raam koleirig stond te gesticuleren dat ze eten en drinken hadden gehad en nu maar van zijn dorpel moesten wegblijven, schoten zij hem neer. Dat was voor de Duitsers maar een heel slechte noot bij pastoor Claerebout. Bij iemand komen eten en drinken en hem dan doodschieten is iets dat hij in zijn dorp niet toestaat, al ware het tien keren oorlog. Meer dan de helft van zijn dorp vlucht, wat blijft is het beste soort niet en daarbij dat over en weer geloop van Belgen en Duitsers, het is als een geest van wanorde en opstand die door het dorp waart. Als de Duitsers definitief binnenrukken en nergens een levende Belgische ziel te zien is, wandelt hij dan ook bedaard met de handen op de rug rond kerk en pastorie. Men kan niet voor elk huis staan en het beschermen, maar dit terrein staat alvast onder zijn wake.</p>
<p class="indent">Ze willen in die kerk zijn. ‘Kalm’, beveelt pastoor Claerebout hun.</p>
<p class="indent">Hij is bereid met een officier en enige soldaten de kerk te bezichtigen van onder tot boven om te zien of er zich iemand verschuilt, of er soms geen militaire posten aangebracht zijn in de toren. Maar niet allemaal tegelijk. Morgen is er iets weg of gebroken en dan zal niemand het gedaan hebben. Kalm en met orde.</p>
<p class="indent">Maar de legers staan nu eenmaal niet onder bevel van pastoor Claerebout en het einde van het gezagsconflict is dat het geestelijk gezag met de handen op de rug gebonden, enige uren soldatenmarche mag meemaken en eindelijk ergens in een gemeentehuis gevangen gehouden wordt.</p>
<p class="indent">Het is nu de kwestie waar hier nog ergens gezag zou kunnen zijn. Eindelijk duikt het op uit de kelders van het Schrans: Thuur, Elza, het kindje, Octavie, Ursule, een meid. Ze staan voor soldaten plus twee hoge officieren en Thuur wordt verantwoordelijk verklaard voor alles wat in het dorp zou kunnen gebeuren. Eens heeft het voorbijgaan van een meid bij Thuur krachten gewekt, die hij zich niet kende, nu doet dat het korte snijdende woord van een officier. Hij moet het gemeentebestuur vertegenwoordigen en hij zal met heel zijn familie gijzelaar zijn indien hier het minste, ook maar het minste gebeurt. Ze eisen logies voor Oberst en wat weet ik allemaal, een huis, ein ganzes Haus en kommen Sie mit.</p>
<p class="indent">Zolang de Van den Heuvels leven zullen zij schaterlachen om het tragisch gebaar waarmee Thuur zich omdraait, zijn vrouw kust, zijn kind kust, zijn zusters kust, geen woord spreekt en weggaat tussen twee grote brede Duitse officieren, nog groter en breder dan hij. Onderweg beseft hij al dat hij niet zal gefusilleerd worden. Hij ziet soldaten door keldergaten wijn, brood, vlees reiken aan hun makkers. Schavuitig volk heeft al met hen verbroederd en wijst hun de weg om part te krijgen van de buit. Deursloten zijn geforceerd, ruiten uitgeslagen. De schoorstenen beginnen overal te roken. Thuur Van den Heuvel wijst met de vinger en zegt: nein, dat niet. Hij wijst schuren en huizen aan waar inkwartiering niet te veel kwaad kan stichten en de tevredenheid van de officieren neemt toe. Sehr gut! Hij brengt ze met Seppen de stoeltjeszetter, die de sleutels heeft, naar de Koevoet en hij stelt het huis van zijn zusters tot hun beschikking Danke schön, zeggen zij.</p>
<p class="indent">Thuur Van den Heuvel staat voor hen en bevestigt met een vinger op de borst dat hij voor orde zorgt en met een vinger naar de borst van de Oberst dat die van zijn kant hetzelfde moet doen. Ze verstaan elkaar met hun verwante talen. De Oberst lacht gul, en omdat de boeren immers een akkoord bevestigen met een handslag, slaat hij top in Thuur Van den Heuvels hand. Ze vergezellen hem weer naar het Schrans om de dames te tonen, dat ze hem gaaf en gezond terugbrengen. Dan nemen ze afscheid. Ze staan stram voor de vrouwen en kussen hen de hand. Van die hand langs de arm loopt een diepe siddering over de ruggegraat van Ursule Van den Heuvel.</p>
<p class="indent">De Oberst vraagt haar of zij bang is. Neen. Hij voelt het nochtans, zegt hij, aan dieses kleine Händchen. Ach, es täte ihm leid. Weze het Fräulain vooral niet bang. Haar broeder zorgt voor de orde en zijnerzijds zal ook hij zijn steentje bijdragen. Er zal niets gebeuren. Oorlog is een gevaarlijk ding, maar toch moeten niet allen sterven, liebes Fräulein.</p>
<p class="indent">Hier hebben de d’Hertenfeldts jaren en jaren lang orde gehouden en na hen hebben wij pastoor Claerebout gehad. Dat hier nog een andere zo capabel was, dat wij onze redding en het behoud van onze huizen en schuren nog ooit aan een Thuur Van den Heuvel zouden te danken hebben, wij zouden het nooit hebben geloofd. En toch is het de naakte waarheid dat onze Claerebout afwezig is en dat het dorp heeft voortbestaan. En goed! In heel de omtrek liep zelfs dadelijk het gerucht dat hier geen huis een pan had verloren, terwijl overal elders gebrand was en gemoord. Dat vernam het Heerken in het hospitaal door een gesmokkelde brief. De dienstdoende burgemeester, een zekere Van den Heuvel had direct vriendschap gesloten met de vijand. De regimentsstaf was ingekwartierd in het huis van zijn zusters, die voor de hoge officieren kookten en de rest wel te verstaan. De pastoor is vermoord gevonden in een gracht, nadat hij de tweede nacht bij Van den Heuvel binnengegaan was en de twee hoeren op de schoot van de officieren had gevonden. Alle nachten is dat daar hetzelfde geslampamp met wijn en champagne, men kan de meisjes horen zingen tot op de straat. Dat zijn nu die kwezels. De mensen zwijgen omdat ze er goed bij varen, want ze worden gerust gelaten en om de weg van pastoor Claerebout te volgen heeft niemand veel goesting. Maar laat deze droevige oorlog eens gedaan zijn, geliefde zoon Jan, dan zullen wij loontje wel om zijn boontje laten komen.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap15.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap17.html" class="calibreANext"> next page</a>
    
  </div>

</div>

</body>
</html>
