<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap37.html" class="calibreAPrev">previous page</a>
        

        
          <a href="chap39.html" class="calibreANext"> next page</a>
        
      </div>
    

    
<div class="booksection">
<p class="chap">18</p>
<p class="noindent">’s Nachts bakt Thijs zijn boter- en krentenkoeken in de keukenstoof en ’s avonds bouwt Thijs zijn oven. Er ontbreken hem alleen maar kopers. De helft van zijn waar moet hij met Let zelf opeten en als hij de produktie op die helft verminderd heeft komen er natuurlijk twee drie, die om een of andere vergezochte reden plotseling een grote zak van die koeken willen hebben en Thijs werkt weer op volle kracht. De herbergier komt hem voorstellen een schotel koeken op zijn toog te zetten. Er zijn volgens hem klanten die daar al eens naar vragen, als ze geen zin hebben om naar huis te gaan eten, omdat ze er dan niet meer weg geraken zonder ruzie. Maar het is wel verstaan dat hij de onverkochte mag terugbrengen. Het gaat bij hem zoals bij Thijs: de schotelplaats is wel eens ledig, maar doorgaans komt de helft terug en heeft hij er een dag minder gekregen, dan heeft hij er veel meer nodig gehad. Het is een ingewikkelde berekening voor Thijs: de prijs van bloem, melk, boter, een paar eieren en de emmers kolen die hij verstookt, aftrekken van de opbrengst. Om een winstmarge te behouden rekent hij maar niets voor de slapeloosheid en het werk en stelt zijn hoop op de oven. Hij metst hem stevig en voorziet hem van een oude ovendeur van de pronselmarkt. Er is een gaatje boven de klink, dat hij voor elk baksel mee moet toestoppen. Hij kost hem tenslotte meer dan de koeken tot nu toe misschien opgebracht hebben, maar Thijs bakt nu brood. Hij bakt pistolets en zijn specialiteit: het paardenbrood. Hij hangt voor zijn raampje het karton van een oude wandkalender, waarop hij met inkt getekend heeft: ‘specialiteit van paardenbrood’. In de hoek links heeft hij de kop van een weinig gezien ras geschetst, half schaap, een kwart ezel en een kwart paard. Hij lanceert zijn specialiteit op de vroegmarkt, koopt geen groenten meer bij boeren die niet met kar en paard komen en kan wat brood plaatsen waar hij zelf wat koopt. Verwaarloost hij als koper een afnemer, om een nieuwe klant aan te werven, dan koopt de verwaarloosde ook minder of ook niets meer en de groenteafzet van Thijs’ winkeltje blijft te klein om de verkoop van paardenbrood de hoogte in te jagen. Hoe Thijs ook rekent en de ogen vroom ten zolder richt, hij kan bewijzen, noch dat hij verliest, noch dat zijn arbeid behoorlijk vergoed wordt. Hij rekent de arbeid dan maar niet en betoogt ordelijk voor Let dat hij reeds van in den beginne een kleine winst maakt. Zij gelooft alles.</p>
<p class="indent">Háár winst vergt zoveel betoog niet, noch houdt zij vaste tred met de zijne. De vruchtbaarheid van haar mild openbloeiend lichaam legt een Leo in de wieg, waaraan Nic zich nog vasthoudt, aarzelend voor de avontuurlijke tocht naar de dichtstbije stoel.</p>
<p class="indent">Dina komt meter zijn. Aan haar zijde is Lieneke, als een bewaakster van haar moeder. De trotse Dina schijnt zich aan deze harde onbarmhartige maagd te hebben overgegeven. Zij durft niet eens hartelijk zijn onder Lienekes lichtloze ogen. Thijs is in de weer om ze zich thuis te doen voelen, Thijs liegt en bluft wat, Thijs verkoopt zelfs grappen, omdat hij weet hoe gaarne moeder lacht, maar telkens hij de starre stemming bijna gebroken heeft, begint Lieneke over Pol. Pol heeft een reis gedaan. Pol heeft een cuisinière gekocht, dubbel zo groot als deze hier. Pol heeft een tapijt gekocht.</p>
<p class="indent">En weer komt Rosa, weer schenkt zij het hemdje, het borstdoekje, kleedje, kousjes, sokjes en zij stopt Let een omslag met geld in de hand. Dat is voor de twee kinderen, zegt er maar niets van aan Thijs.</p>
<p class="indent">Want Thijs zou alles weigeren en zij tracht wanhopig haar God te vermurwen, die haar de zonde en de slechtigheid niet vergeven wil, zolang zij niet gebiecht heeft. En zij durft niet biechten, zij kan niet. En zij durft ’s zondags ook niet van de communiebank wegblijven, wat zal men anders van haar denken in het dorp. Zij communiceert om de zuiverheid van haar consciëntie te bewijzen. Met de hostie in de mond en de handen voor het gezicht, rillend van vrees dat God haar op haar stoel dood zal doen ineenzijgen wegens haar heiligschennis, schreit zij. Het volk denkt dat zij schreit om alles wat haar aangedaan is, maar zij schreit om de hopeloze opeenhopingen van zonden en heiligschennissen. Voor dit alles is geen vergiffenis, maar wanhopig doet zij verstervingen en goede werken, geld in de offerblokken, aan de armen, aan Thijs.</p>
<p class="indent">Thijs toont haar zijn zelfgemetste oven, maar zoveel ziet zij wel: dit alles is armoe, veel zorg en werk om niets. Zij vraagt hem voorzichtig of hij ook wel flink durft doorrekenen. Hij moet niet te goed en te eerlijk willen zijn. Altijd werkte hij zich uiteen voor anderen en dacht aan zichzelf niet. Hij laat die Brusselaars toch wel goed betalen? Heeft hij er nog niet aan gedacht een goed gekalandeerde bakkerij over te nemen?</p>
<p class="indent">Dat zal Thijs doen, zodra hij daarvoor het geld bijeengewerkt heeft, zich in schulden steken doet hij niet.</p>
<p class="indent">Hoe kan zij hem nu geld aanbieden? Zij beweert zeker te weten dat hij gemakkelijk geld zou kunnen krijgen. Men heeft immers vertrouwen in een man als hij, die werkt en eerlijk is. Hij is een Glorieus en zelfstandig, hij verklaart geen geld op te nemen. Laat hem maar doen, alle begin is immers hard. Dat weet zij ook wel, maar als men nu een begin zacht kan maken, moet men het dan hard laten? Zij, bijvoorbeeld, heeft nu de hoeve, zij moet toch ook niet met een éénpaardsboerderijtje beginnen. Als Thijs nu maar eens geld wilde opnemen, dan zou hij immers tien jaren werk overslaan.</p>
<p class="indent">‘In schijn,’ zegt Thijs, ‘in schijn, het geld kost toch intrest.’ In het geheel niet, beweert Rosa. En Thijs: ‘het moet toch terugbetaald worden.’ En zij: ‘daar kan men later over spreken.’ En hij: ‘zo spreken de geldschieters niet, hoor.’ Zij frutselt aan het klinkje van de oven: ‘zo spreek ik. Neem het toch aan. Ge hebt gezegd: we spreken er nooit meer over. Dat zeg ik ook.’</p>
<p class="indent">Thijs staat nog wat rechter dan anders, zet de handen in de heupen en kijkt misprijzend neer op zijn moeilijkheden. Zij spreekt, zegt hij, als iemand die niet weet wat hij doorgemaakt heeft. Zij denkt dat hij het op de hoeve hard gehad heeft, ze moest eens weten hoe hij te Brussel zich schrap heeft moeten zetten. En is hij het allemaal niet te boven gekomen? Er zijn hem van de andere kant immers genoeg betrekkingen aangeboden, maar allemaal in dienstbaarheid. Hij wil een vrij man zijn en van niemand afhangen. Dat is hij nu al, maar wacht maar. Hij is immers nog maar twee jaren bezig.</p>
<p class="indent">Zij kijkt in de oven en haar stem weergalmt: ‘ik zou het willen doen voor uw kinderen, Thijs, voor uw kinderen moet ge ’t aannemen.’ Maar hij antwoordt zo trots dat zij verschrikt omkijkt: voor zijn kinderen zal hij zorgen.</p>
<p class="indent">En Thijs bakt voort, verkoopt zijn groenten, rijst, bloem, vermicelli, conserven, rekent elke avond, slaapt maar half en verwacht zijn derde kind. Als het nu maar een meisje is.</p>
<p class="indent">Er komt een nette heer met een klein gedraaid snorretje. Hij is sedert twee jaar koster in een voorstad en ook Brabander. Hij zegt dat hij hier nogal eens voorbij fietst en hij kent Thijs door de boeren van zijn dorp, die ook naar de vroegmarkt komen. ‘Dag madam, wat twee schone kinderen, gezonde klompkes, madam, dat zie ik. Als ze maar gezond zijn, niet waar, madam, dat is alles. Maar voor de kinderen moet een ouder veel doen eer ze groot zijn.’</p>
<p class="indent">Van die zorg voor het kroost wipt hij behendig op een voorstel dat de welvaart van Thijs’ kinderen voor een menigte van jaren zal verzekeren. Als koster in een nieuw gestichte parochie vooral van industrie-arbeiders, verdient hij niet veel, dat begrijpt Thijs ook wel, en meer daarover dan maar niet. Allee, zo preken zij bij hem in de kerk wel over <i class="calibre10">Rerum novarum</i> en het rechtvaardige loon van de arbeider, maar zelf het rechtvaardig loon geven dat is een andere kwestie hé madam. Enfin hij klaagt niet en hij tracht links en rechts wat bij te verdienen, hij is ook getrouwd en hij heeft er ook twee, verstade. Enfin om tot de zaak te komen, hij doet hier een melkhandel met zijn broers. ’t Is te zeggen, zijn twee broers, die nog jongman zijn, komen elke morgen met een vrachtwagen naar de stad en hij zoekt voor hen klanten om de zaak zoveel mogelijk uit te breiden. Zo heeft hij hun de klandizie bezorgd van verschillende grote winkels en bakkerijen. Hij maakt ook reklaam van huis tot huis, ja, het is wel leuren, maar de dag van vandaag moet men niet meer te nauw zien hoe men een beetje geld verdient, als men het maar verdient, dat is ’t voornaamste, is ’t niet waar, en men heeft hem altijd geleerd dat werken geen schande is. Zo heeft hij al verschillende melktoeren gemaakt, die nu verzorgd worden door elf voortverkopers.</p>
<p class="indent">Ze doen dat dan zo, zie, als ze goed willen luisteren zullen ze het direct verstaan. Hij, koster, bewerkt dus een bepaalde wijk, we zullen nu zeggen de wijk waar Thijs en Let in wonen. Hij gaat van deur tot deur, geeft een staal van zijn melk en spreekt wat met de mensen. Die zien direct dat zijn melk goed is en ze is goed, daar staat hij voor in, madam, dat is melk zoals er door niemand anders in Brussel verkocht wordt. Die melk is niet gedoopt, madam, in die melk is geen krijt, madam, die melk kookt op een minuut, madam, ze vliegt omhoog gelijk geuzelambic van drij jaar. In het begin leveren zijn broers daar zelf, want ze doen zoveel mogelijk ook de detail, maar al gauw wordt het hen te veel en dan zoeken ze voortverkopers en daarvoor komt hij nu hier. Ze hebben twee soorten van voortverkopers. Ze hebben er die voor hun rekening werken, die krijgen dan zoveel per verkochte liter en ze hebben er die werken voor eigen rekening. Die nemen een melktoer van hem over, want hij heeft de kliënteel gemaakt, verstade, en ze krijgen hem goedkoop, omdat ze contract tekenen gedurende ten minste drie jaar hun melk van zijn broers te betrekken.</p>
<p class="indent">Thijs hoeft maar de prijs van zo’n melktoer te vragen om zonder berekening te weten dat hij zoveel geld niet heeft. En voor rekening van anderen werken doet hij niet.</p>
<p class="indent">Hij gaat het bezoek van Rosa vrezen en komen zal zij, want het derde meldt zich al aan. Moge vooral Nonkel Dolf nog lang wegblijven! Rosa bejegent hem met een soort medelijden dat hem krenkt, Nonkel Dolf met een misprijzen dat hem prikkelt. Als hij thuis komt, bluft Do gelijk Lieneke, maar langs zijn neus weg, met Pol, die zoveel varkens, kalveren en runderen per maand slacht. Ze zeggen niet luidop dat hij getrouwd is met een onnozele vrouw, die opmaakt wat hij verdient en hem belet vooruit te komen, maar ze denken het, hij voelt dat. Er zijn dagen waarop hij moedwillig zichzelf pijnigt met de vraag of hij nu ja of neen een sul is, een minderwaardige. Hij voelde zich van kleinsaf de sterkere die helpt en goed is uit overschot van kracht. Hij schonk zich weg omdat het er bij hem niet op aankwam; waar hij kwam zou hij het allemaal eens gauw in orde brengen. Was dat nu sulligheid, kon de grote Thijs Glorieus die overal hielp niet eens zichzelf behelpen?</p>
<p class="indent">Hij vond er een wreed genoegen in zichzelf te tergen. Over de broden, die hij uit de oven trok, boog hij zich en grimlachte dat hij die nu wel bakken kon, maar niet verkopen. In zijn winkeltje stond hij met de handen in de broekzakken, overdacht de woorden van Nonkel Dolf en keek naar het bakje spinazie en het bakje kervel en de miserabele schorseneer. Het waren harde dagen voor Thijs die nooit aan zichzelve getwijfeld had. Al zijn teleurstellingen hadden hem ongedeerd gelaten, omdat hij wist dat zijn kracht niet opkon. Hij had bijvoorbeeld geen kinderwagen en hij kon die niet kopen. Zouden zijn kinderen niet eens hebben wat hij, arm mandenmakerskind, had gehad? Had hij Let niet verzekerd dat ze het bij hem goed zou hebben en had ze het goed? Neen. Thijs bukte onder een voor hem al te zware vracht.</p>
<p class="indent">Toen Rosa kwam deed hij nog grootser om haar medelijden de pas af te snijden en vooral geen bedekte voorstellen meer te krijgen. Ja, ze hadden hem weer een schitterend voorstel gedaan, een melktoer overnemen. Hij zou wat geld moeten lenen, zoveel, en zijn broodje zou gebakken zijn en meer dan zijn broodje. Maar ze kent zijn princiep, hij leent niet. Misschien zou hij het toch doen, als hij geen toekomst zag in zijn zaak, maar daar is hij zo gerust in, daar is hij zo zeker van als dat het morgen weer dag zal worden. Terwijl Let de kleine naar de slaapkamer brengt, neemt hij haar verdediging, want zelfs door anderen kan hij mislukken. Er wordt verteld, beweert hij, dat in Let geen zorg of spaarzaamheid zit, maar ze spaart, zegt Thijs. Ze spaart en hij weet niet eens hoeveel, maar hij weet haar potje staan. Hij pinkoogt vertrouwelijk naar Rosa dat hij natuurlijk gemakkelijk kan weten hoeveel het al is, maar dat wil hij niet doen, omdat ze er hem mee verrassen wil en dan moet het ook een verrassing zijn.</p>
<p class="indent">Haar gaat een licht op. Terwijl Thijs in de kelder bij zijn oven is, pinkoogt zij op haar beurt vertrouwelijk naar Let. Zij zal haar het geld voor die melktoer bezorgen en dan moet zij maar zeggen dat zij dat gespaard heeft. Kijk eens, Rosa heeft geen kinderen, haar andere broers en zusters zijn rijk getrouwd, haar plezier is nu voor de kinderen van Let te zorgen.</p>
<p class="indent">Bij Let geen scrupules, zij neemt aan zoals de kinderen. En al wat voor Thijs en de kleintjes goed is, is welkom om het even hoe. Steek het onder uw matras, zegt Rosa en geef het hem ’s avonds, dan kan hij op uw gezicht niet zien dat ge een beetje liegt. En Rosa lacht luid, ze wordt opeens heel blij. Want God is als Thijs. Die verlangt ook geen bekentenissen. Zij heeft hem opgezocht en dat teken van berouw was hem genoeg. Woorden zijn ijdel. Zij doet boete en goede werken, hij verlangt die vreselijke biecht niet; integendeel. Hij denkt gij zoudt alles geven om uw ziel te kunnen bevrijden door de biecht. Draag uw geheim en lijd, die boete heb ik liever.</p>
<p class="indent">Haar blijdschap doet Thijs plezier: ze zal haar tobberijen nog wel te boven komen, een mens moet moed hebben.</p>
<p class="indent">Dan volgt het andere plezier. Hij springt eerst gestoken op en vanwaar komt al dat geld, dat heeft hij niet verdiend. Maar ze heeft haar lesje van Rosa goed geleerd: met frankskes en frankskes bijeengegaard vanaf de eerste dag. Hij acht haar niet in staat tot een volgehouden leugen en de vreugde zich elke avond in zijn nadeel misrekend te hebben is te verleidelijk.</p>
<p class="indent">Ziet ze het nu! Heeft hij niet gezegd dat hij voor haar en de kinderen zou zorgen, hewel en dit is nog maar een klein begin, Letteke, kind! Maar hij moet er bij zeggen: dat het alleen haar werk is. Hij heeft het wel verdiend, maar zij heeft het gespaard en onthoudt goed wat Thijs nu zegt: geld verdienen is niets, maar het bewaren. Laat de koster nu maar komen.</p>
<p class="indent">Geen kat in de zak kopen, zegt de koster. Thijs moet eerst de melktoer een week lang meemaken met de voortverkoper die hij ervoor aangeworven heeft aan zoveel fixe per liter, dan ziet Thijs dat de zaak haar prijs waard is. Als ge affaire doet, moet ge aan weerskanten content zijn, eerlijk duurt het langst, is ’t niet waar madam? Madam, wat is dat kind toch groot, hoe oud is het nu? Drie jaar en zes maanden. Hewel de zijne ook, een maand ouder zelfs en die is zeker een halve kop kleiner. Enfin, dat baaske wordt zijn vader, dat ziet ge, maar ik hoop dat de mijne wat groter wordt dan ik, madam, te klein zijn is ook niet plezant. Het is wel goeiekoop voor de kleragie maar dat is alles, een man moet een beetje tonen. Hewel, zo zijn ze dan afgesproken, te naaste week kunnen ze het contract tekenen en de betaling.</p>
<p class="indent">Contant, zegt Thijs.</p>
<p class="indent">Oh maar, enfin, hij wil zeggen, nu als ge ’t liever zo hebt, hem is het om ’t even, contant dan maar. Enfin, niet voor ’t een of ’t ander, het is dat ze ’t nu zelf gewild hebben, hem is het absoluut gelijk, maar contant is het beste. Kopen, weten wat men koopt en contant betalen, zo doen eerlijke mensen affaire. Maar de dag van vandaag zou een mens soms zeggen dat er geen eerlijkheid bestaat. Enfin ze kennen de stad toch ook een beetje, maar als ze wisten wat hij weet, die in zoveel huizen komt! En de grootste zijn dikwijls nog de slechtste madam. Jaja, en nu heeft hij hen weeral lang aan de babbel gehouden, maar als men gezellig en in confiëntie bijeen zit, vliegt de tijd, is ’t niet waar. Tot de naaste week zaterdag dan, rond acht uur, schikt dat?</p>
<p class="indent">Toen Thijs de melktoer goed kende, wist hij wat hij kocht, betaalde contant, met de trots van de eerlijke man, die zelf de zuur gewonnen centjes neertelt, zegde de huur van zijn winkeltje op en huurde wat verder in de straat een ruime garage van waar men met een trapje naar drie kamertjes onder het dak steeg. Het was het achtergebouw van een herenhuis in een parallelle nettere straat, het dateerde nog uit de tijd der koetsen met twee paarden. De poort naar de paardestal was toegemetst en voor gebruik van het herenhuis veranderd in waskot, maar door het keukenvenstertje kwam voor Let en de drie kinderen de frisse lucht van een ruime tuin. Thijs had Nic op de arm, Leo en Dolfke tussen de benen, Let in de andere arm en sprak met het gelaat naar de tuin die hem aan de beemden en bomen van thuis herinnerde, over de aankoop van het gebouw, het veranderen van de garage in winkel met witte steentjes,</p>
<p class="noindent2">LAITERIE M. GLORIEUS<br class="calibre11"/> BEURRE ET OEUFS<br class="calibre11"/> EN GROS EN DÉTAIL<br class="calibre11"/> MAISON DE CONFIANCE</p>
<p class="indent1">het optrekken van het gebouw tot vier verdiepen, het aanbrengen van brede balkons aan de achterkant, wegens de frisse lucht en het schone uitzicht. En het was hem wel te moede, dit alles aan vrouw en kinderen te kunnen schenken. Hij verzocht Let nog eens te denken aan het miserabel kotje dat zij verlaten hadden. Zij legde zalig haar wang aan zijn sterke borst en nog zaliger zei hij dat het nog maar een allereerste begin was. Hij dacht aan de oude dag van vader, moeder, nonkel Dolf en misschien ook Lieneke, die maar niet trouwde. Zijn eerste knecht zou Jef zijn, die meer dan genoeg zou verdienen om voor zijn oude moeder wat beters te huren. Kinderen van zijn armste schoolkameraden zou hij hier opleiden tot groothandelaars. Vaag voorvoelde hij een toekomst, waarin zijn weldaden breed en overvloedig zouden stromen over velen en hij geluk zou uitdelen aan allen, want dat was zijn bestemming en het doel van alles.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap37.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap39.html" class="calibreANext"> next page</a>
    
  </div>

</div>

</body>
</html>
