<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap39.html" class="calibreAPrev">previous page</a>
        

        
          <a href="chap41.html" class="calibreANext"> next page</a>
        
      </div>
    

    
<div class="booksection">
<p class="chap">20</p>
<p class="noindent">Tweemaal daags kwam Thijs thuis met een karretje lege flessen, wijnflessen, bierflessen, azijnflessen, likeurflessen, champagneflessen, apotheekflesjes, parfumflesjes, flessen van allerlei mogelijke en onmogelijke vormen en grootte, flessen waarin benzine, petrool, olie, ammoniak, siroop, beits, lijm en allerlei andere vuiligheid geweest was. Hij laadde die flessen af in kuipen en ’s avonds, tot laat in de nacht, waste en spoelde hij ze met spiritus van zout of chloorzuur. Het was een vuil, onaangenaam werk, maar Let kon er hem aan helpen. Hij moest haar alleen maar waarschuwen dat spiritus van zout en chloorzuur gevaarlijke giften zijn. Een enkel lepeltje daarvan en ze zou op de grond vallen, nog wat spartelen en dood was ze. Dat deed haar lachen, hij begreep niet waarom en vreesde dat zij het niet erg genoeg opnam. Hij verbood haar de giften ooit aan te raken en hield haar gedurig hetzelfde voor. Opgepast, ze kon niet voorzichtig genoeg zijn, twee druppelkes en ze is er geweest. Elke avond wees hij waarschuwend naar het vergif. Vergeet het niet, daar nooit aan komen.</p>
<p class="indent">Meer zei Thijs niet over zijn nieuwe beroep, ze vroeg hem ook niet meer: hij wist wel wat goed was. De stoppen kookte Thijs zorgvuldig uit, liet ze drogen en sorteerde ze in bakken: doorboorde en gave, grote, half grote, kleine. Hij timmerde zijn garage tot de zoldering vol brede schabben, plaatste daarop de even zorgvuldig gesorteerde flessen en liet op de poort schilderen.</p>
<p class="indent1">BOUTEILLERIE M. GLORIEUS</p>
<p class="noindent1">Het was een goede handel: hij kostte niets en hij bracht niets op. De flessen werden afgehaald aan de rijke huizen, wier meiden blij waren ze kwijt te zijn en er op de koop toe een stuivertje drinkgeld voor te krijgen. Waren het neppige meisjes, die er een prijs voor vroegen, dan raadde Thijs hun aan een flessenwasser aan huis te laten komen. Ze zouden dan weten wat die voor het werk vroeg en zelf met de vuiligheid zitten. Van hem kregen ze daarenboven drinkgeld. Zelden moest hij een tweede keer komen, want die argumenten slaan door bij meiden van grote huizen, die noten op hun zang hebben. Het karretje was altijd gauw en goed geladen. Voor de wijnflessen vond Thijs gemakkelijk afnemers, een paar wijnstekers. Hij kreeg er genoeg bij elkaar om nu en dan een partijtje te kunnen leveren, maar hij was verplicht overal alles wat aan lege flessen in de weg stond op te laden en zijn schabben te vullen met duizenderlei bizarste prullen. Mettertijd zou hij van alles een voorraad hebben, maar in afwachting was het rommel bijeenhalen, niets verkopen, armoe en in die afwachting klopt iemand ’s avonds aan de poort: Nonkel Dolf.</p>
<p class="indent">Hij heeft ditmaal aan zijn gezicht niets moeten veranderen; voor verandering heeft de baard zelf gezorgd: hij is grijs geworden. Hij nijpt zijn neus dicht en snakt naar adem. Heel Brussel heeft hij afgelopen om mijnheer Mathias Glorieus te vinden, de volgende keer zal hij hem zeker in een paardestal moeten zoeken. Wat richt Thijs hier nu toch uit. Ha, dat is de bouteillerie Mathieu Glorieus. Hij grinnikt.</p>
<p class="indent">Ja, dat is ze, zegt Thijs en werkt nors voort. Nonkel Dolf kijkt de schabben langs en schudt zwijgend het hoofd. Hij neemt Let onder de kin en vraagt hoe het tenminste met haar is, hij vindt ze mooier geworden. Goed, zegt Thijs. Ze tonen hem de drie kinderen in het armoedige slaapkamerke en hij schudt de baard nog mismoediger. Over het derde, dat naar hem genoemd is, zegt hij: ‘als het maar een Dolf Glorieus wordt,’ op een toon die duidelijk laat horen, hoe zeker het is dat het kind van zulke zoon hem nooit waardig wordt. Thijs antwoordt nog trotser dat het een Thijs Glorieus moet worden. Het is het ogenblik niet om Thijs te vernederen, wie hem te min vindt mijde zijn deur. Achter zijn rug maakt Nonkel Dolf met het hoofd een gebaar naar Let: hoort ge de nietswaard, de blaaskaak. Hij pinkoogt, zij bekijkt hem verwonderd.</p>
<p class="indent">Er broeit vijandschap. Het hele onthaal heeft hem geprikkeld. Hij is boos omdat het verlangen naar zijn zoon hem te sterk geworden is; hij heeft er dagen aan gedacht dat Thijs zou zeggen: dag vader. Meer moest het niet zijn, dat ene woord. Grijsheid verweekt. Hij had verwacht dat de arme zoon zou opzien naar de knappe vader en Thijs vraagt niet eens hoe het hem gegaan is, wat hij gedaan heeft, of hij weer veel geld heeft verdiend. Ten slotte moet hij zelf vragen hoe ze hem vinden, zo grijs als een duif. Goed, zegt Thijs, maar zonder hem aan te kijken. Nonkel Dolf trekt zijn schoenen uit, steekt een sigaar op en of ze ten minste een kamertje voor hem hebben. Ja. Hem bevangt een zonderlinge weemoed, hij krijgt een pijnlijk verlangen naar een goed woord en zachter dan hij ooit tot een man heeft gesproken, vraagt hij Thijs hem nu eens serieus, zo onder ons, te zeggen hoeveel hem dat daar beneden ongeveer opbrengt. Het is geen spot, ook geen vernedering. Hij zit lekker te roken met warme voeten op de kachel en voelt zich ondanks alles bij zijn zoon. Een woord, een klacht, een zuchtje maar en hij zal woorden uitspreken die hem zelf verbazen. Ben ik uw vader, of ben ik het niet. Heb ik u toen niet naar huis gedragen, Thijs, heb ik u niet bijgebracht, heb ik u niet beter verzorgd dan moeder zelf? Zou ik u armoe laten lijden, jongen? Maar Thijs verbleekt, onder de vernedering, na al die tijd als vader van drie kinderen nog niet eens de kost te verdienen. Hij zou kunnen antwoorden dat vader een half jaar, hoogstens een jaar te vroeg gekomen is, maar hij voelt de zwakheid van dat excuus. En misschien komt deze ook weer geld aanbieden. Daarom noemt hij hem met nadruk Nonkel Dolf. Het gaat Nonkel Dolf niet aan wat hij verdient.</p>
<p class="indent">Er volgt een lange stilte. Dan zegt Nonkel Dolf langzaam met een zucht: ‘stom zijn is niets, maar daar nog pretentie bij krijgen, dat is erg.’</p>
<p class="indent">Onmiddellijk antwoordt Thijs, zonder verroeren: ‘pretentie hebben is ook niets, maar op uw woorden niet kunnen letten, dat is gevaarlijk.’</p>
<p class="indent">Het zou nu volstaan dat een van beiden wat snel een voet verzette of een hand ophief, om ze alle twee razend elkaar te doen aangrijpen. Zo is de lucht om hen gespannen, geladen. Dat voelt Let instinctmatig, zij roept opeens angstig Thijs niets te misdoen. Thijs vraagt rustig wie hem iets zou misdoen en Nonkel Dolf antwoordt schamper dat ze hem stillekes zullen laten doen, hij is op de goede weg, kind, laat hem maar betijen.</p>
<p class="indent">’s Anderendaags vraagt hij Let, of zij werkelijk vreesde dat hij Thijs iets zou misdaan hebben. Neen, kind, zo is hij niet. Daarvoor houdt hij te veel van Thijs, maar vooral te veel van haar en die kinderkes hier, kom eens hier, gij kleine dikzak. Hij wil dat het hun goed gaat, dat is alles en gisteravond was hij wat korzelig omdat het hier naar zijn zin niet goed genoeg gaat. Wat denkt ge, en hij vloekt, dat het voor hem is, voor hem die, en hij vloekt nog harder, het geld uit de grond kan stampen, maar één kind te hebben en dat kind, en hij vloekt dat het kraakt, hier te zien kreveren in zijn nest. En hij wil miljaar de tonnerre niet geholpen worden de gloeiende stommerik!</p>
<p class="indent">Om iets uit Let te krijgen moet men over Thijs of de kinderen spreken en vooral Thijs te na komen. Zij zegt dat het de schuld van Thijs niet is, die werkt als een paard. Dat geeft hij dadelijk toe, hij zinkt zwijgzaam weg in zijn bitterheid, maar leeft weer op als zij met een hand op zijn knie een moor op de stoof tilt.</p>
<p class="indent">Ze is niet mooi, denkt hij. Wat zou hij zich moe maken om iets te bereiken dat hij niet eens begeert. Zij is hem te smal van schouders en te breed van heupen. En ze staat met doorgebogen rug, hij houdt niet van die lammigheid. Ja, waarom beziet hij ze eigenlijk? Indien hij er elders een tegenkwam als deze, die hij maar hoefde aan te kijken, hij zou haar zeker de rug toekeren. En toch wil hij deze winnen, juist omdat zij Thijs’ vrouw is. Hij knijpt haar in de bovenarm en pinkoogt. Met vlagen wordt hij inwendig razend, en weet niet waarom. Men moet een zoon al diep haten om hem zijn vrouw te ontnemen, noch uit liefde, noch uit late lust, alleen maar om hem te honen. Soms vraagt hij zich af waarom hij Thijs dat wil aandoen. Dan vindt hij geen andere duidelijke reden dan het nors onthaal, maar dat is slechts het geringste van zijn verwikkelde motieven.</p>
<p class="indent">Thijs is het enige kind, waarnaar hij ooit omgezien heeft, het enige waarvan hij houdt. Dat neemt hij hem onbewust kwalijk. Hij stelt zich voor dat hier en daar zijn bloed voortleeft in buitenechtelijke, maar vooral buitengewone mensen, minstens even superieur als hij zichzelf voelt. Hij wil zijn teleurstelling wreken op de zoon, die hij uit vele kinderen van zijn kaliber gekozen heeft. Juist dat misselijke type van benepen ploetertje, met zin voor huiselijkheid, heeft hij zich aangetrokken. Van die dompelaar houdt hij, voor hem is hij teruggekomen. Hij ziet Thijs na het middagen avondeten een half uurtje met de kinderen spelen. Dat doet hij zelf even graag, maar als Thijs het doet, besluipt hem een wilde lust die dikkopjes elk met een pootje te pakken en ze tegen de muur te slaan: huisvadertje van kust mijn botten, werk, leef als een man!</p>
<p class="indent">De armoede rondom hem in de drie kamertjes is hem een persoonlijke vernedering. Dat zijn zoon zich daarin gelukkig voelt, omdat hij bij een onnozel wijf slaapt, dat hem bewondert en dom verliefd toelacht, wordt hem onuitstaanbaar. Hij zou die Let kunnen vastgrijpen onder Thijs’ ogen en hem toebulderen: kijk, verdoemde idioot, zoveel is ze van u, ik neem en heb ze. Hij zoekt langs de garage de straat op en zou in het voorbijgaan al die suikerkistenschabbetjes van de muur kunnen rukken, zodat alles aan scherven rinkelt: daar ligt uw speelgoed, prutsvent, doe nu eindelijk iets dat mijner waardig is. Hij moet op het terras van dure cafés gaan zitten met een lange sigaar, om het van zich af te schudden dat zijn zoon in een garage woont. Soms bestelt hij een duur diner met twee wijnen, doet de garçons draven en niets is naar zijn zin.</p>
<p class="indent">Als Rosa het geld komt terughalen, staat hij achter de kachel recht, niet uit beleefdheid maar verstomd. Hij spreekt geen woord tot Thijs thuiskomt, want hij wil die begroeting zien. Hem stijgt de walg naar de keel en hij vraagt dat zij toch wel de jongste dochter van de Walhoeve is. Dat bevestigt Rosa. Enfin, als hij goed verstaan heeft, is zij dan de dochter die alleen was op de hoeve, toen hij enige maanden bij zijn broer Do was en toen Thijs nog op de hoeve werkte. Thijs begint zich schrap te zetten en Rosa bloost: ja. Het jong volk van het dorp kent hij niet meer, hij is daar al jaren weg; zij is dan toch dezelfde die toen getrouwd was met een onderwijzer. Het is Thijs die nu ja antwoordt en zijn hinderlijk vragen weert: Rosa, wat zegt ge van onze Nic, is hij groot geworden? Nonkel Dolf trekt zijn schoenen aan en schopt beneden de steun vanonder de stootkar, maar de flessen ligger er vast opgestapeld, slechts drie of vier rinkelen aan stukken. De poort van de Bouteillerie M. Glorieus slaat hard toe, alhoewel er geen wind op zit.</p>
<p class="indent">Aan tafel is hij daar weer. Hij vraagt Rosa of ze nog niet hertrouwd is. Weer is het Thijs die voor haar antwoordt: Nonkel Dolf ziet toch dat ze geen trouwring aan heeft. Dan zwijgt hij maar en eet voort, alsof hij alleen aan tafel zat. Maar terwijl Let afwast en Thijs even met Rosa in de garage is, nadert hij Let in de rug. Weet zij wat die twee daar beneden doen? Dat. En hij neemt haar in zijn armen en kust haar. Kwaad weert zij hem af.</p>
<p class="indent">Ondertussen legt Thijs aan Rosa uit dat ongeveer alles wat zij op die schabben ziet staan verkocht is. Hij krijgt zoveel navraag dat hij de bestellingen niet eens kan uitvoeren. Heel dat schab daar levert hij aan een grote apotheek, die hij noemt met naam en adres. Hij heeft likeurstokerijen, bier- en wijnstokerijen als afnemers, allemaal grote firma’s, goede betalers. Och als hij dat vergelijkt met zijn winkeltje van vroeger, Rosa, waar iedereen op de poef kocht en waar hij de mensen niet eens kon manen, bang dat hij hun klandizie verloor!</p>
<p class="indent">Hoe gelukkig is zij. Hij heeft wel nooit geklaagd; toen hij het winkeltje had dat hij nu zo onbeduidend maakt, zei hij ook dat het hem goed ging, maar ditmaal komt het haar toch begrijpelijker voor. Het is ook zo origineel, helemaal iets van hem. Hij is verstandig en werkzaam en zij moet kunnen geloven dat het hem goed gaat. Zij zegt ernstig: ik zie u daar rijk mee worden, Thijs. Daar twijfelt Thijs niet aan, laat hem maar betijen. Thuis bekent Rosa voor de eerste maal dat zij bij Let geweest is. Er zijn twee nieuwe meiden, nog jonge, die de geschiedenis van moord en proces niet meegemaakt hebben. De knechten houden zich koest. Zij spreekt voor het eerst de naam van Thijs uit en niemand kijkt op of maakt stilte. Zich veilig voelend, voegt zij bij de flessenhandel van Thijs, nog eens het dubbele van wat Thijs er zelf al bijgevoegd had en Let heeft drie prachtige kinderen. Ja die doen het goed.</p>
<p class="indent">Zoet is de gedachte dat God Thijs zegent. Zij draagt haar foltering voor hem op. Als zij dan toch verdoemd moet zijn, moge al wat zij goeds doet Thijs ten goede komen. Eens ontmoet Nonkel Dolf zijn schoondochter in een goedkoop magazijn. Hij noemt het een toeval. Zij koopt wat goedkoop flanel aan de rol, kinderdoeken. Daarmee is haar beurs leeggekocht. Of zij dan niets anders meer nodig heeft? Jawel, maar daar komt zij nog eens voor terug, zaterdag. Dan werkt Thijs heel de dag thuis en kan zij ’s namiddags boodschappen doen. Hij doet haar echter opnoemen wat de kinderen nog nodig hebben, laat haar kiezen en betaalt. Blij als een kind wandelt zij naast hem door het magazijn. Hij wijst haar een mooie voorschoot. Zij moet die aantrekken. Glimlachend bewondert zij zichzelf. Luister, hij koopt hem voor haar, maar geen woord daarover aan Thijs, dat moet zij hem beloven.</p>
<p class="indent">Haar moet men niets meer zeggen over de teergevoeligheid van Thijs op dat punt en het middel ertegen kent zij: zij zal zeggen dat het gekocht is van haar spaarcenten. Aan de uitgang staat een vitrine vol hoedjes. Hij neemt haar onder de arm en zegt, als tot een kind, dat zij zich nu ook nog een mooi hoedje mag kiezen. Met verheerlijkt gelaat laat zij zich door hem hoedjes aanwijzen en hij is haar spiegel: wat hij mooist vindt neemt zij.</p>
<p class="indent">Waarom heeft zij hem dat al niet langer gevraagd? Zij heeft maar een woord te spreken en wat zij hebben wil krijgt zij van hem, een kleed, een mantel, schoenen. Hij gaat er met vuile voeten door, wat begrijpt zij van de listigheid des mans. Elke andere vrouw, die trouw wil blijven, zou hem dadelijk afsnauwen. Deze glimlacht dankbaar.</p>
<p class="indent">En glimlacht dankbaarder naar gelang de armoe vergroot. Want als Thijs de schabben gevuld heeft met allerlei partijen flesjes en flessen van hetzelfde merk, dezelfde grootte of dezelfde bestemming, moet hij er nog kopers voor vinden.</p>
<p class="indent">Soms vindt hij er die een spotprijs bieden en heengaan om te wachten tot Thijs hen noodgedwongen komt opzoeken. Zijn zaak zal zeer goed worden zodra hij een groep trouwe afnemers zal gevonden hebben, die weten dat zij bij hem een koopje doen, dat hij niet zo toevallig een voorraadje bij elkaar heeft, maar hun regelmatig de gewenste levering kan thuisbezorgen. Hij is nog te veel ophaler van oude rommel, leverancier van lege flessen worden duurt langer. Het prikkelt hem gedurig dat Nonkel Dolf juist deze harde strijd moet meemaken, hoe gaarne zou hij het geld weigeren dat deze wekelijks geeft voor kost en onderhoud, zoals hij dat ook thuis bij Do en Dina deed, maar hij kan niet.</p>
<p class="indent">Dat Nonkel Dolf uren alleen zit met Let, zou hem anders verontrusten, maar nu juist niet. Wanneer hij erbij is gaat het altijd even trots en hij meent dat Nonkel Dolf, evenals de anderen, Let gedeeltelijk de schuld geeft van zijn armoe. Laat hij maar kwaad blijven tot Thijs er bovenop is. Er zijn gedurig korte stribbelingen, een nijdige vraag even nijdig beantwoord. Of zo maar aan de trap roepen: ‘hé Thijs, zijt ge in ’t magazijn?’ terwijl zij altijd nog garage zeggen. ‘Ja, ik ben in de garage!’ Dan vraagt Thijs wel eens of hij soms niet brutaal is tegen haar. ‘Neen neen.’ Hij denkt dat hij het wel al eens zal zijn, maar dat zij het in haar eenvoud niet begrijpt.</p>
<p class="indent">Nonkel Dolf houdt haar een bankbriefje voor. Om zichzelf iets te kopen. Dat heeft zij nog liever, want mantels en kleren kan zij nog missen, wat zij te kopen heeft is onmisbaar. En zij zal nog wat overhouden, want Thijs wil spaarzaamheid. Maar Nonkel Dolf lost het briefje niet dat zij zo rap vast heeft. ‘Eerst een kus.’ Onmiddellijk geeft zij die, het is toch voor Thijs. Thijs zou heel boos worden als hij dat wist, maar hij zal het niet weten en zo spaart zij voor hem. Hij wil immers een leren jas hebben, maar nu nog niet, eerst moeten zij en de kinderen zich beter kunnen kleden en voeden. Maar die leren jas, heeft hij gezegd, zal hem kleren en verkoudheden besparen. Nu zal zij hem daarmee verrassen. Kinderlijk toont zij Nonkel Dolf hoeveel zij al heeft. Hij zou wel liever zijn geld aan iets anders zien besteden, dan aan een leren jas voor de dompelaar die niet eens de harde veloeren vest verdient, waarin hij de boulevards afjakkert, maar hij zwijgt. Is zij zo te vangen, dat stom wijf, waarom niet. Hij kan hem later nog in het gezicht smijten: ‘en die leren jas, sukkelaar, die heeft uw vrouw nog voor u verdiend, stommerik en hoe!’ Een zaterdagmorgen vraagt zij Nonkel Dolf zelf haar nog zoveel te geven, dan kan zij na het middageten de leren jas gaan kopen. Naïef is het wel, om te schateren, vindt hij, wat een koppel die twee. Hij doet of hij er niet aan denkt haar nog iets te geven en zij kan de jas toch zelf niet kopen, die moet toch gepast worden. Maar zij wil zo maar een jas kopen, die zij Thijs onverwachts in handen kan geven, dat zal hem zo blij maken. Hij kan dan zelf teruggaan om zijn maat te kiezen. Het komt Dolf allemaal aartsstom voor, helemaal de stijl van die twee knoeiertjes. Een leren jas voor meneer de flesseman als zijn wijf lompen aan het lijf heeft, de kinderen stinkende kakdoeken en op tafel haringen en morgen haringskes. Laat hem gerust.</p>
<p class="indent">Zij komt hem zelf kussen. ‘Geef het mij, Nonkel Dolf.’ Haar en Thijs verachtend, voelt hij haar borsten. Kom nu zien, grote meneer van hieronder, madam werkt voor uw leren jas. Ze slaat hem kwaad op de hand. Hij grinnikt: ‘maar het geld wilt ge wel hé?’</p>
<p class="indent">Dan strijdt zij een strijd. Tot de middag: lang strijden is haar dul hoofd niet gegeven. Hij zou het geld gegeven hebben indien zij zijn hand niet weggeslagen had. Het mag allemaal niet, het is zonde, heeft Thijs gezegd. Maar de vreugde van Thijs en deze avond weer in zijn armen liggen, zoals destijds, toen zij hem het geld van Rosa had gegeven. Hij zal haar weer zo strelen en braaf kind fluisteren. En over werk, spaarzaamheid en de toekomst. Terwijl zij aan de kachel staat, ziet zij Thijs in de rug. Hij zit aan tafel met Nic en Leo links en rechts. Die geeft hij hun brij van soep en aardappelen en vertelt gekkigheden om niet met Nonkel Dolf te moeten praten. Schuldbewust nadert zij hem zoals Nonkel Dolf daareven en kust hem lang. Het moet betekenen: u alleen heb ik lief, ik heb u toch zo lief, hem niet. Nonkel Dolf grommelt in zijn lepel, een gebroebel alsof hij er van te dichtbij in blies, maar voor haar moet die het juist zien, zij doet het deels om hem: ik heb Thijs lief, u niet. Hij geniet woedend. Ga nu beneden, flessenmeneer, dan komt ze nog liever bij mij.</p>
<p class="indent">Zo geniepig is hij nooit in een gezin gedrongen. Zijn stijl is stoutheid, overrompeling. Heel deze benepen komedie is juist iets voor de twee idioten.</p>
<p class="indent">Na het eten vraagt Thijs haar of zij moet uitgaan, of zij iets te kopen heeft. Dat moet ze dan maar dadelijk doen, terwijl de kinderen slapen, want hij heeft veel werk beneden, betrouwt de kinderen bij de kuipen niet en heeft geen tijd telkens de trap op te lopen om te voorkomen dat ze perten uithalen. Nonkel Dolf zegt: ik pas op hen, maar Thijs: blijf daarvoor niet thuis. Zo gebeurde alles in haast. Thijs is nog niet eens in de kuipen aan ’t rumoeren eer zij weer staat te smeken als een kind. Dolf houdt zich nog stug, dat maakt haar nog toegeeflijker en het is geen angst en geen onrust meer, het is een verlichting, een blijdschap, als hij eindelijk de hand uitsteekt die zij niet meer terugslaat. Dit is nu helemaal zoals hij het de flessenmeneer gunt, bedrogen te worden terwijl hij zelf in huis is en de tijd niet heeft om de trap op te komen, hij met zijn drukke zaak die dagelijks drie haringen opbrengt. Hij neemt haar om het middel en fluistert eventjes mee te komen naar zijn kamer, daar heeft hij het geld.</p>
<p class="indent">Thijs gaat volstrekt niet geluidloos de trap op om te zien waar zij in godsnaam blijft. Hij heeft nog niet eens argwaan als hij keuken en slaapkamer ledig vindt. De razernij bevangt hem eerst als de deur van Nonkel Dolfs kamer gesloten wordt, precies terwijl hij de hand op de klink legt. Hij vraagt niet de deur open te doen, noch gaat tekeer zoals in zovele geschriften de bedrogen echtgenoot wordt toegeschreven. Hij spant zich in het smalle gangske, met de rug tegen de muur en de voeten midden op het onderste paneel van die deur. Van die drie, Thijs, de muur en het paneel, kan alleen Thijs niet begeven, want aan zijn kracht is geen grens. Het paneel bezwijkt met het kort gekraak van oud droog hout. Volkomen overbodig bedreigt Nonkel Dolf de enorme doghond die door de opening op hem toespringt neer te schieten. Om dat te doen moet hij de tijd hebben zijn revolver uit de nachttafellade te halen. Hij gaat met dat nachttafeltje, met een stoel en bovenop dit alles Thijs, zo vervaarlijk in de hoek tegen het ijzeren lavabootje botsen, dat al wat daarop staat zich in de hoop mengt. Hij voelt zich goed en wel bij de keel genepen en dat twee Nonkels Dolf even machteloos zouden zijn als een. Dit is zijn einde, hem valt niets beters in de hand dan het lavaboglas. Hij slaat het stuk op het voorhoofd van zijn zoon, en hij slaat voort met het stuk dat hij nog in de hand houdt. Wie weet hoe een tijger brult wie een glasscherf in het oog zou dringen? Menselijk is in elk geval het gehuil niet meer van de Thijs die blind en dol rondholt, tegen de muren aan en tegen de schouw. De twee handen op het oog vullen zich met bloed.</p>
<p class="indent">Let sluipt voorzichtig naar de revolver in het nachtkastje, maar Nonkel Dolf ligt met een arm op de lade en als hij haar zacht snokken voelt, wordt hij zich bewust van wat zij voor heeft. Hij neemt zelf de revolver en ook zij hindert hem niet, hij kan gaan.</p>
<p class="indent">Maar hij gaat niet verder dan het smalle gangske. Daar breekt hij in snikken uit en hij keert terug met open armen naar Thijs. ‘Thijs, wat is er, wat heb ik gedaan?’ Thijs steekt de rode linkerhand uit om hem te voelen en als hij zijn mouw geraakt heeft, weet hij waar de hals is. Hij grijpt die hals met beide handen, maar het bloed maakt hun klem onvast en wat Nonkel Dolf voortaan tot een moe en altijd wat verstrooid man zal maken, is deze aanblik van zijn zoon met het bloedend oog en die de tanden opeenklemt om hem nog te wurgen. Nu kan hij gaan. Hij belt in de straat nog een hospitaal op en dan verdwijnt Nonkel Dolf, de man die verwoestte.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap39.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap41.html" class="calibreANext"> next page</a>
    
  </div>

</div>

</body>
</html>
