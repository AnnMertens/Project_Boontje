<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap36.html" class="calibreAPrev">previous page</a>
        

        
          <a href="chap38.html" class="calibreANext"> next page</a>
        
      </div>
    

    
<div class="booksection">
<p class="chap">17</p>
<p class="noindent">Volgens Rosa was er aan Let niets te doen geweest. Zij had het al een tijdje in de gaten gehad en haar herhaaldelijk ernstig vermaand, maar meiden en knechten weten dat het onmogelijk was die iets uit het hoofd te praten. Neen, ze was niet ongemerkt weggeslopen, zij zelf had ze betrapt toen ze klaarstond met haar pakken. Kind, had zij gezegd, nu voor de laatste keer, ge loopt recht in uw ongeluk. Maar ze had niet eens geantwoord. Stijf en nukkig was ze langs haar heen gegaan.</p>
<p class="indent">Maar toch denkt zij elke dag aan het arme meisje, zegt zij. Niet omdat men haar niet missen kon, wel integendeel. Ze is er nu niet meer en het werk wordt toch even goed gedaan, zelfs beter. Men droeg haar een kleinigheid op en meende er gerust in te mogen zijn dat het gedaan was. Dan was het natuurlijk niet gedaan en als men meende klaar te zijn, kon men haar werk nog gaan overdoen. Dat gebeurt nu niet meer, kortom voor het werk gaat alles beter zonder haar.</p>
<p class="indent">Ge zoudt echter niet kunnen geloven, mensenlief, hoezeer zij Let gemist. Men was zo aan haar gewoon, niet waar. Altijd was zij hier, nooit weg, altijd zat zij bij de hoop, stil, afgetrokken. Ze klaagde nooit, ze reclameerde nooit, ze vroeg nooit iets, alles was haar goed. Men heeft zich aan haar gehecht, zonder dat men het weet. Ja, nu denkt Rosa elke dag: hoe zou het ocharme met ons Let zijn. Schrijven kan ze zeker niet en kon ze het, ze zou het toch niet doen. Dat men zo niet weet hoe het met haar is, niet waar. Gedurig denkt Rosa: Let is weg en zwijgt, ocharme. Of ze nu gelukkig is, of een hel van een leven heeft, Let zwijgt.</p>
<p class="indent">De meiden kijken vreemd op. Over Thijs wordt nooit meer een woord gerept om harentwil en zij spreekt maar voortdurend over zijn vrouw. Het is goed aan haar te horen dat zij er niet over zwijgen kan. Ze noemde wel nooit zijn naam, maar die was dan toch in hun midden telkens Let genoemd werd. Zij dierven eerst niet meespreken, hoe licht spreekt men over de man, waar gevraagd wordt hoe het zijn vrouw gaat. Eindelijk was er ene, die vernomen had dat Let een kind had gekregen, dat was dan toch iets dat kon gezegd worden. En ze woonde te Brussel daar en daar, in een winkeltje van niets. Omdat Rosa nog altijd zweeg, want haar was letterlijk de adem afgesneden, voegde ze er op eigen gezag maar bij: en het heeft een hazelip.</p>
<p class="indent">Toen schreef Rosa een brief. Dat zij, lieve zuster, vernomen had dat zij een kindje gekocht had en dat het toch zulk een schoon kindje was en van ganser harte proficiat en zij hoopt dat moeder en kind gezond zijn. Zo gauw gij weer op de been zijt, lieve zuster, hoop ik dat gij mij uw lief kindje eens zult komen laten zien. Maar de reis is u misschien te lastig in het begin, daarom is het niet onmogelijk dat ik zelf eens kom om uw lief kindje te zien. Doch er is altijd zoveel werk op de hoeve dat ik niet kan zeggen of ik wel tot Brussel zal geraken om uw lief kindje te zien. Heeft het ook bruine oogskes zoals gij? Ik zou het een schoon kleedje willen kopen als cadeau van zijn tante die het zo liefheeft. Als ik maar wist met wie, zou ik het met iemand meegeven, want ik voorzie toch niet, dat ik zal kunnen komen. Dag lieve zuster en nog eens van ganser harte proficiat. Uwe zuster, Rosa.</p>
<p class="indent">Dan scheurt zij de brief, want zij heeft Thijs al genoeg aangedaan dan dat zij nu nog de zuster, die zij altijd mishandeld heeft, poeslieve gelukwensen zou sturen en hem uitsluiten. En daarmee is alles uitgeput; andere middelen om het kind van Thijs te zien, nog eenmaal in de nabijheid van Thijs te zijn, nog eens zijn warme trouwe stem te horen, bestaan niet. Niemand in het hele dorp of van haar kennissen kan zij vragen van harentwege naar Let te gaan. Alleen de meiden kan zij omzichtig verzoeken zich nog eens nader te bevragen naar moeder en kind.</p>
<p class="indent">Ofwel heeft zij wroeging, denken die meiden, omdat zij Let altijd zo slecht behandeld heeft, ofwel zou ze graag horen dat het haar niet goed gaat. Ze is wel veel stiller en godsdienstiger uit het gevang gekomen, ze doet wel goede werken, spreekt geen kwaad meer zoals vroeger en maakt zich ook niet meer kwaad, maar wrok kan diep zitten en het zou haar toch niet kwalijk te nemen zijn, indien ze ongeluk wenst over Thijs en Let.</p>
<p class="indent">Maar het geluk van een klein Brussels winkeliertje heeft geen geschiedenis. Let en Thijs hebben een kind, meer is daar niet over te vertellen. Het heeft een hazelip, meer kan men al niet uitvinden. Radeloos schrijft Rosa een tweede brief. ‘Lieve zuster, ik heb vernomen dat gij een kindje gekocht hebt en ik wens u van ganser harte proficiat. Ik schrijf u in haast, gelieve mij te laten weten wanneer het voor u best past dat ik u kom bezoeken, want ik wil uw kindje zien.’</p>
<p class="indent">Onmiddellijk scheurt zij de brief. Thijs moet dadelijk begrijpen dat zij hém schrijft, want Let kon lezen noch schrijven en hij weet dat zij dat weet. Opeens denkt zij: hij zal mij niet wegjagen, dat doet hij niet. Het is alsof hij werkelijk voor haar staat. Hij ziet haar in de ogen en verroert niet. Zij zegt: gij zult mij niet wegjagen, ik ken u te goed.</p>
<p class="indent">Het is als een droom, Thijs verzwindt. Zorgvuldig herinnert zij zich heel zijn leven op de hoeve. Hij was niet haatdragend. Tot nu toe heeft zij het verlangen hem weer te zien altijd teruggeduwd; nu werkt zij het onbewust op, door zich af te vragen hoe hij haar ontvangen zou als zij zijn kindje zien wil. Zij tracht zich te misleiden met een onweerstaanbare nieuwsgierigheid naar het kind. Eindelijk zegt zij morgen zondag, naar Tieleghem te moeten en zij reist naar Brussel zonder plan, zonder een vermoeden hoe zij bij het kind zal geraken.</p>
<p class="indent">In een winkel koopt zij alvast een hemdje, onderlijfje, borstdoek, kleedje, kousjes, sokjes, een mutsje. Er ligt in de vitrine een popje in een wieg. Wat die aanheeft wil zij hebben. Indien zij het ook niet wilde, de lieve madam met schone grijze krullen zou het die boerin tóch aanwrijven: niets gewilligers dan een vrouwenhart in een winkel van prulletjes voor pasgeborenen. De koopster glimlacht en straalt als zij het minieme hemdje voor zich openhoudt, met zachte handen neerlegt, er het onderlijfje op neervlijt; dan het fijne kleine borstdoekje, dan het rose kleedje. Alsof zij het kindje reeds aantuffelt. Zij houdt het onnoembaar zachte mutsje open op haar tedere vuist, zij zou de kousjes wel aan het hart drukken, zo lief is het. Met een stoutheid onder vrouwen oorbaar en vleiend, vraagt de lieve madame of het voor Rosa zelf is. Haar overweldigt het geluk, blozend en trots kijkt zij neer: ja! Maar dan, madame, enfin, wat ik wil zeggen, is het nog veel te vroeg? In een flits denkt Rosa dat zij geen trouwring aan heeft, maar om het even, zij bloost: nog vier maand. En laat zich complimenteren omdat men nog niets ziet, zeldzaam zijn de vrouwen die zo schoon dragen. In een dwerrel van pijn en geluk, blozend en hijgend, gaat Rosa buiten.</p>
<p class="indent">In het straatje van Thijs is het druk. Meisjes steken op pantoffels haastig de straat over, jongens lanterfanten met de handen in de broekzakken, oudere lieden staan op het gaanpad. Rosa wandelt tweemaal de straat op en af, nu links, dan rechts. Als zij nog ver is van het winkeltje, hoopt zij dat Thijs voor het smal geruit dubbel deurtje zal staan, maar eenmaal er vlak voor, vreest zij het en haast zich. Een derde keer durft zij niet teruggaan, weerhouden door het gevoel van dorpelingen dat al het volk haar in ’t oog heeft. Schuins tegenover het winkeltje is een café, een modern groot raam onder een ziltige puntgevel van voor een paar eeuwen. Daar vlucht zij binnen. Drie stamgasten in hun hemdsmouwen en de dikke baas zelf in broek en hemd, zijn aan ’t bak schieten. Zij zet zich aan het raam, er kan geen papier meer voorbij Thijs’ deur waaien of zij ziet het. Zij vraagt zich af wat zij nu doen zou, indien Thijs buiten kwam, of alleen maar aan de deur kijken. Misschien gaat hij eventjes een boodschap doen, dan zou zij stoutweg binnengaan, misschien wel wachten tot hij terugkomt. Zo traag mogelijk drinkt zij haar glas bier leeg. Nu zou zij moeten heengaan. Of een tweede glas bestellen. De baas brengt het en vraagt op de man af of zij op iemand wacht. Hij bedoelt er niets kwaads mee, maar zij wordt vuurrood en zegt dat in de winkel daar binnen kennissen van haar wonen, maar de deur is gesloten, ze zijn waarschijnlijk niet thuis. Volgens hem zijn ze zeker en vast thuis, die mensen gaan nooit uit. Misschien is de winkeldeur gesloten, maar er hangt een beltrekker, heeft zij wel gebeld? Jawel. Dienstvaardig en zeker van zijn zaak, zegt hij dat zij maar moet meekomen. Zij moet hem volgen, hij opent zonder meer de deur en knikkebenend staat zij voor Thijs, hij met de rug tegen de keukendeur, zij met de rug tegen de winkeldeur en gereed om bij het opgaan van zijn vinger terug te keren naar de hoeve.</p>
<p class="indent">Ik heb gehoord, zegt zij, dat ons Let een kindje gekocht heeft en als ik mag zou ik het gere eens zien.</p>
<p class="indent">Zij hoort zijn warme stem van verre: ‘kom maar binnen, Rosa.’ Er is geen wrok in hem, zij ziet bleek en ze beeft, hij wil iets voor haar doen. Merci, fluistert zij, zij gaat langs hem heen, door de deur die hij voor haar openhoudt. Let zit naast een wijmen wiegske, werk van Do Glorieus, op de stoel daarnaast heeft Thijs gezeten. Zij kust Let die haar zonder opstaan eventjes tegenlacht: de mishandelingen zijn niet vergeten. Dan buigt zij zich over het wiegske, begint te lachen en te schreien, moet zich op de stoel van Thijs neerlaten en lacht niet meer, maar schreit.</p>
<p class="indent">Het hart van Thijs draait zich altijd maar om en om, hij moet iets goeds doen, neemt het kind uit de wieg en legt het haar in de armen. Nu gaat zij op de koop toe nog luidop schreien. Zij kust het kind met open snakkende mond en Let kijkt verstomd toe, of zij het wel niet opeet. Eindelijk kan zij spreken. Het is het schoonste kindje dat zij ooit in haar leven gezien heeft en die woorden verenigen hen alle drie. Thijs vraagt op wie het gelijkt en onmiddellijk antwoordt zij: ‘op u’ en kust het kind lang en met toegenepen ogen. ‘Nochtans,’ zegt Thijs, ‘het heeft de mond van Let,’ maar Let ontkent dat met grote stelligheid en Rosa zegt dat het integendeel helemaal de mond van Thijs heeft en zij kust die mond van Thijs. Let moet het pakje openmaken dat zij voor Nic meegebracht heeft, wat voor een naam is dat, op de buiten hoort men dat niet. ‘Dominicus,’ zegt Thijs, ‘gelijk vader thuis,’ maar ‘Do’ vinden zij te lelijk en Thijs zelf vond Nic een schone naam. Toen hij ordonnans was bij de kapitein kwam daar altijd een vriend van de jonge heren en die heette Nic. Toen had hij de kapitein eens gevraagd wat voor een naam dat toch was. Mon ami, had hij gezegd, bij ons zouden ze daar Do of Domien van maken, Nic is wat chiquer maar het is alle twee Dominicus. En Thijs had dat in zijn oren geknoopt.</p>
<p class="indent">Zijn goede stem kalmeert, hij zet koffie terwijl de twee vrouwen de kleine tegen zijn zin de gekregen kleren aantrekken. Zij zitten met drieën aan tafel en gedurig spreekt Rosa over haar trein, maar heengaan doet zij niet, wat zij vragen wil durft zij niet. Of het hun goed gaat, of zij niet zo goed willen zijn al het hare als het hunne te beschouwen, of zij haar niet begeren als meid, hun schoenen zal zij poetsen, bij hun kind blijven, terwijl zij gearmd uitgaan en elkander lieve naampjes geven, hun bed opmaken opdat zij er zacht in liggen; zichzelf zal zij op de zolder een strozak spreien. Thijs vraagt: ‘hoe gaat het thuis?’ ‘Och,’ zegt Rosa. Dat is al wat zij zeggen kan. De wroeging, de wanhoop die haar uithollen, is iets tussen haar en haar God.</p>
<p class="indent">Terwijl Let de kleine de borst geeft, neemt zij schielijk afscheid en terwijl Thijs haar naar de tram brengt, vraagt zij hem vergiffenis. Hij antwoordt dat daar nooit meer over gesproken wordt. Zij zwijgen en daar is de tram. ‘Ik weet wel,’ zegt zij, ‘dat een mens dat niet vergeven kan, ik verdien geen vergiffenis.’ Thijs zegt eenvoudig dat alles vergeven is.</p>
<p class="indent">‘Ge moet zo goed niet zijn, Thijs, ge zijt altijd veel te goed geweest, werp mij toch onder die tram. Ge moogt het mij niet vergeven, ik verdien het niet.’ Thijs lacht dat zij daar toch iets kan van maken. Waarom komt zij er nog op terug? Het is gedaan, afgelopen en daarmee uit. Denkt zij dat hij nog niets anders meegemaakt heeft in zijn leven? Och Here, dit is voor hem maar een kleinigheid. Als hij moest dubben zoals zij, dan lag hij al lang uitgeteerd op het kerkhof. Nu spreken ze daar dus niet meer over. En wordt het haar ginder te eenzaam, dan komt zij Let maar eens bezoeken, altijd welkom. Geef hem nu een hand en wat meer couragie. Zij is toch geen kind meer, ze moet nu stilaan gaan weten wat het leven is.</p>
<p class="noindent1">Vernietigd door zijn grootmoedigheid durft zij hem niet eens haar misdadige hand reiken.</p>
<p class="indent">Aan de kerk Finis Terrae stapt zij af om haar moord te biechten, in het Frans omdat de priester dan niet zal denken aan de moord in Vlaams Brabant, waarover hij in de krant gelezen heeft en ‘j’ai assassiné mon mari’ klinkt haar zo vreselijk niet als ‘ik heb mijn man vermoord’. Zij begrijpt niet hoe zij zo lang haar geheim heeft kunnen verkroppen. Met Thijs sprak zij erover en alles scheen eenvoudig. Al wat men haar over de barmhartigheid van God verteld heeft begrijpt zij nu: Hij is zoals Thijs: zij zou willen van biechtstoel tot biechtstoel gaan en overal hetzelfde biechten: j’ai assassiné mon mari, alleen maar om het te kunnen uitspreken waar iemand het hoort.</p>
<p class="indent">Er komt een priester door de beuk in de richting van het altaar gewandeld. Hij breviert, gaat haar drie passen voorbij, wendt zich om en kijkt haar recht aan, met de ogen vragend of zij daar zo dicht bij de biechtstoel zit om te biechten. Haar hart staat stil, zij grijpt haar handtasje en vlucht.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap36.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap38.html" class="calibreANext"> next page</a>
    
  </div>

</div>

</body>
</html>
