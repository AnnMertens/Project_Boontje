<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap62.html" class="calibreAPrev">previous page</a>
        

        
          <a href="chap64.html" class="calibreANext"> next page</a>
        
      </div>
    

    
<div class="booksection">
<p class="chap">18</p>
<p class="noindent">Na Iphigénie zijn Cymèle en Ismène thuis ook gauw weg, natuurlijk. Om te bewijzen dat zij niet eenzaam zullen verstenen, zoals Iphigénie gezegd heeft en dat zij heel wat beters kunnen krijgen dan een Baert. Het zijn twee gebroers. Of zij zoveel beter zijn dan Baert is zo zeker niet. Wel rijden zij met een licht karretje dat eerder een koets is, en voor de oude degelijke kleerstoffenzaak van hun vader. Zij doen de dorpswinkels en leveren direct uit hun wagen de diemit, blauwevoorschoten-stof, hemden, enz. die zij verkocht hebben. Maar de zaak van Baert is in opkomst, de hunne is een oude die zich slechts in stand houdt. Niet zelden vervallen zulke firma’s zodra de zonen Ismènes en Cymèles in de familie brengen. Voorlopig is er echter nog al de zelfzekerheid, rijkdom, aloude deftigheid om Iphigénie te beschamen als zij bij de bruiloft met haar Baert terechtkomt in een oud deftig huis, een kring van om ter deftigste mensen, die haar herinneren aan de familie van papa. Hij is daar nauwelijks toonbaar, kregelig omdat hij nog eens in zijn trouwkleren gekneld zit, graatmager, wenkbrauwen als struweel, handen vol haar, een gezicht bruin en verweerd door weer en wind. Zij tracht bij hem te blijven om zijn ruwigheden te voorkomen en goed te maken. Als hij zich met vertrokken gezicht krabt waar het hem knelt en jeukt, weet zij zijn hand daar weg te krijgen. Voor zijn sigaar neemt zij zelf zijn mesje uit zijn zak, omdat hij de punt anders voor zich uit zal spuwen. Haar zachte zorg voor hem, zijn naïeve fierheid over haar, doen hem een beetje genade vinden. Maar aan tafel zit zij ver van hem. Hij decreteert er omtrent de voordelen van hondekarren. Ze rijden lichter, sneller, secuurder, goedkoper. Hij rijdt ermee en zal ermee blijven rijden. Onmiddellijk daarop bluft hij, want hij is niet minder trots dan iemand, maar anders, hij wil voor niets ter wereld zakenman zijn zoals dezen. Ze moeten weten dat hij met niets begon en nog met hondekarren rijdt. Maar ook dat hij daarmee verder komt dan met koetsen. Ik verdien zoveel geld als ik wil, roept hij hard over heel de lange tafel. En tijdens de champagne zegt hij over de d’Hurlemonts dat hij er zich de beste heeft uitgekozen!</p>
<p class="indent">d’Hurlemonts bloed blijft zijn bloed, om het even met welke moeder vermengd. Het Hôtel de la Poste blijft even minzaam na het dubbel huwelijk, het wordt zelfs nog minzamer door de twee van de tweede vrouw, Chrysosthème en Hélène. De namen zijn klassiek en statig genoeg, de meisjes niet. Deden de drie oudere zelfs flirtend haar classicisme nog eer aan, deze twee vergoeden met los plezier haar gemis aan stijl. Zo los dat het de zondeschuwe rentmeester weleens afschrikt. Maar hij schrikt gemakkelijk. En is liever bij kinderen, die hem niet omstrikken met vrouwenlist. Er is er nog een: de twee anderen van de nog levende mevrouw d’Hurlemont zelf zijn jongens en zo lief niet. Het is een mooi kind, het heet prachtig Phèdre, maar het stort hem onschuldig in het ongeluk dat zijn leven bijna bekort heeft.</p>
<p class="indent">Wat de twee oudste meisjes in de gelagzaal uitrichten kan mevrouw d’Hurlemont weinig schelen; over haar eigen enige dochter waakt zij daarentegen met jaloerse zorg. Het gedrag van rentmeester moet wel haar argwaan wekken: behendig negeert hij met een zeker vertoon de twee grotere en celibaat bestaat niet, dus is rentmeester een heimelijke, een stil water met diepe grond. ‘En waar is mijn vriendinneke, roep ze eens.’ Dan gaat hij met zijn ‘Vedertje’ zo afgezonderd mogelijk zitten en is in zijn schik. Het vriendinneke wordt twaalf, dertien jaar, nog altijd vertelt hij geheimen aan haar oor, trekt haar op zijn schoot en maakt er een hele geschiedenis van eer zij de versnapering krijgt. Vrouwen genoeg begrijpen dergelijke kinderliefde van dikke jonggezellen, maar geen caféhoudster gelooft aan een idyllische man.</p>
<p class="indent">Op zekere dag zit rentmeester zalig met vriendinneke op zijn schoot. De geheimen zijn verteld, de versnapering is eindelijk na veel vrolijk geplaag gegeven. Rustig, een arm om zijn hals, kauwt Vedertje het lekkers. Toevallig ziet hij een puistje op haar knie. ‘Ik heb er nog een veel groter,’ zegt zij, onschuldig, ‘hier.’ Zij toont hem haar dij. Niemand ziet het en waarom zou hij door preutsheid het ogenblik verhaasten, waarop zij zich tegenover hem niet meer kind zal voelen. Terwijl hij zich ernstig interesseert aan haar leed en zij hem uitlegt hoe het wrijven der onderkleren op dat puistje pijn doet, verschijnt mevrouw d’Hurlemont op zachte pantoffels. Het ongeluk stort neer op rentmeester. Zulke vrouwen weten met geilaards om te springen, ze te overtuigen van hun zonde, ze te bedreigen, ze murw te maken en goedgeefs. Hij ziet bloedrood, hij stottert en hoe meer hij tracht haar te kalmeren, des te driftiger dreigt ze. Ja rechtsvervolging.</p>
<p class="indent">Rentmeester keert naar huis terug als een man, die een onschuldig kind langzaam verleid heeft met versnaperingen, op zijn sluipweg naar de kinderverkrachting verrast werd door mevrouw d’Hurlemont en het aan deze zal te danken hebben als hij bij de graaf niet aangeklaagd wordt, niet het gevang in vliegt. Een valbijl hangt boven zijn hoofd. Indien hij dapper ware zou hij de vrouw tarten, ze uitdagen de bijl te laten vallen en ervan afkomen met een schram. Maar hij kan alles zijn behalve dapper.</p>
<p class="indent">Zoals alle booswichten gevoelt hij de drang naar de plaats zijner misdaad terug te keren. Hij bewijst er onrechtstreeks de zuiverheid zijner bedoelingen door versnaperingen mee te brengen, ook voor Phèdres broers, ook voor Phèdres moeder, die lang wars blijft, maar hij is geduldig en geduld overwint alles: patientia omnia vincit. Zijn vriendelijkheden worden met wederliefde beloond: hij wordt door mevrouw d’Hurlemont als oom Arthur in de huiskring opgenomen. Al haar gecomplimenteer dat oom Arthur hen werkelijk bederft, kan hem niet bevrijden van het gevoel dat hij nog de volle losprijs niet betaalt. Niet alleen heeft zij hem niet ten onder gebracht, zij heeft hem, eenzame, als in de familie opgenomen.</p>
<p class="indent">Sinds enige tijd maakt zij hem deelgenoot van haar bekommernis om de twee jongens, die middelbare studies zouden moeten doen in een kostschool, maar dat kost toch allemaal zo duur, niet waar oom Arthur. Hij ziet met zekerheid het ogenblik naderen waarop hij deze kosten op zich zal nemen en acht zich tenslotte gelukkig als hij, bezwijkend, alleen instaat voor hun kostgeld, een vaste som. Kleren, boeken, schoolbehoeften blijven voor rekening van mama. Wat is echter dit rentmeestersleed vergeleken bij de angst van de vrouwen, wanneer Fina Nachtergael dagen en dagen in barenswee ligt en haar kind maar niet op de wereld kan brengen? Jaren heeft dat stil, ingetogen, door iedereen geliefd vrouwtje op een kind moeten wachten, aan alle vrouwen maandenlang haar vreugde verteld eindelijk moeder te zullen worden. Allen gunnen haar dat moederschap. Niets is banaler op Deps dan dat het met een vrouw weeral zo is, Fina’s verwachting echter is een gebeurtenis, alle vrouwen verheugen zich met haar mee. En nu kan opeens dat kind niet komen. Fina weet dat dit haar einde is. Het stond immers geschreven dat zij nooit een kind zou hebben. De vierde dag houden de pijnen plots op. Zij houdt dit voor stilte voor het sterven. Zij laat de meewarige vrouwen zich verwijderen, want zij moet met haar man een laatste gesprek hebben en deze komt. Nachtergael moet een priester roepen, maar eerst zal zij hem zelf zeggen wat zij die priester te biechten heeft. Na de genezing van Theresia Tecleyn, Nachtegael, zo noemt zij haar man, heeft zij in alle stilte Jan Houtekiet opgezocht en hem gevraagd of hij ook geen thee had voor haar onvruchtbaarheid. Ja, die heb ik, lachte hij. Dat moest zij u zeggen, Nachtergael, en roep nu de priester. Maar Nachtergael vindt dit nog geen reden om een priester te roepen, want dan moest er een komen voor hemzelf en voor wie op Deps eigenlijk niet? Hij ging dus voortwerken. De pijnen echter herbegonnen, de vrouwen losten elkaar af, om de hels gemartelde te helpen, raad te geven, moed in te spreken. Aangrijpend was Fina’s gesmeek, toch niet in de grond gestopt te worden zoals Petrus Boven. Alle vrouwen verzekerden haar dat zij genezen zou, maar zwoeren toch dat zij in gewijde grond zou begraven worden indien zij, tegen alle zekerheid in, toch sterven mocht. Nog aangrijpender was het, het sneed de vrouwen door het merg, als zij, van pijn totaal van zinnen, Houtekiet met schorre keelstem uitkreet voor duivel en Antichrist. Tussen de pijnen door viel zij niet stil zoals andere vrouwen, die dan rustig zijn alsof zij slapen verlamd, maar vermaande allen met zachte aandrang toch af te zien van die man. En men zegde haar dat zoveel andere vrouwen toch niet gestraft werden en dat het niemand beter ging dan Houtekiet zelf, de grote schuldige, hoe verklaarde zij dat? Maar het hielp niet. Haar teder geweten moest zich luidop beschuldigen.</p>
<p class="indent">Toevallig werd het kind geboren toen Houtekiet zich eindelijk gewaardigde bij haar te komen. Gedurende de laatste drie dagen waren de vrouwen, die afgelost werden bij het kraambed, hem komen toefluisteren dat Fina nu eindelijk in doodsstrijd lag, men eindigt met het te geloven. Hij staat haar zwijgend aan te staren, de twee waaksters durven niets zeggen, Fina houdt haar gehuil in. Misschien drijft dit oppersen van krampen het kind uit het smal lichaampje, dat als een boog omhoog komt. In elk geval, daar is het. ‘Ziet ge wel,’ zegt Houtekiet, ‘ge piept te gauw’ en hij draait haar de rug toe om heen te gaan. De vrouwen worden letterlijk razend. Ze laten moeder en kind liggen, grijpen hem aan als gaan ze hem verscheuren. Geen woord is lelijk en grof genoeg voor het beest dat niet weet wat het haar, vrouwen, aandoet en dan nog met de handen op de rug aan een stervende komt vertellen dat ze te gauw piept. Maar als hij buiten is, het kind is gewassen, gebundeld en aan de borst gelegd, bekennen zij huiverig dat alles bliksemsnel en vanzelf ging van toen hij binnenkwam. Indien hij deze kracht heeft, van God toch niet.</p>
<p class="indent">Ook deze ontsteltenis luwt. Maar andermaal haalt de zuster van Zevus Kortleven gelijk, volgens dewelke een door Houtekiet verdreven duivel telkens in een andere vrouw zal varen. En dat zal zo voortgaan, profeteert zij, tot men hier op Deps de les zal begrepen hebben, want men is hier hardleers, maar God zal het hun wijsmaken, wacht maar. Daar gaat weer een siddering door het volk, de stoutsten zijn bij pozen beklemd. Baert sakkert tegen het bijgeloof, Houtekiet grijnst misprijzend en zwijgt groots, maar toch, feiten zijn feiten: de duivel vaart weer in Theresia Tecleyn. Het is wel degelijk hetzelfde: wederom begint het met toonloos praten. Over de wassingen van Houtekiet. Hij heeft haar toen iets in het lijf gewreven. Allen geloven haar nu, want de genezingen en de bevalling hebben zijn macht bewezen. Ik kan nu geen kinderen meer krijgen, zucht Theresia afgemat. Bovendien stelt zij in haar lichaam verschillende verschijningen vast die zij nauwkeurig beschrijft. Op zekere dag ontmoet zij de zuster van Zevus Kortleven, die haar vraagt te willen binnenkomen, deur en vensterblinden sluit om gehoord noch gezien te worden en in het donker aan haar oor fluistert dat de bezweringen van Houtekiet haar slechts voorbijgaande kunnen helpen. Want Jan gaat met de duivel om, kan er dus iets van gedaan krijgen, maar hem nooit definitief verjagen, want gij begrijpt wel dat hij zelf onder zijn bevel staat. Daarom moet zij zich door een priester laten overlezen. Als Theresia de deur uit is, besprenkelt het oudje de stoel waarop zij gezeten en de vloer die zij betreden heeft met wijwater en legt een kruisje van twee strootjes voor de drempel om de Satan te weren, die komen zal voor de wraak. Theresia vertelt van dan af dat Houtekiet haar ook in het lijf gewreven heeft een onweerstaanbare drang priesters te verleiden. Het is zeker dat zij nog alleen van een priester een kind kan krijgen. Daarom wil zij er geen zien, want zij weet wat gebeuren zal. Houtekiet was geen man die zich aan praatjes stoorde, maar de ‘wijverijen’ hingen hem de keel uit. Hij geneest ze en ze vinden wat anders uit. Hij geneest ze met water en kruiden, zoals de dieren zich genezen, kijk maar. Hem echter schrijft men daarvoor geheime krachten toe. Dat prikkelt hem. Hij is eenvoudig, glashelder, het onbekende maakt hem niet bang, hij is sterk. Als Theresia hem andermaal komt opzoeken met haar sfinxengezicht en haar doffe raadselachtigheid, vraagt hij kortaf of zij weer de moed heeft opgegeven. Neen, Jan, dat niet. Goed, zegt hij, want ik wel. Hij begrijpt al niet dat hij hier nog altijd woont, vastgezogen hij weet niet hoe. Het moest er nog bij komen dat hij zich met zulke muizenesten en kinderachtigheden zou inlaten. Heeft hij ooit op een vrouw geweld gepleegd? Wat komen ze dan achteraf janken? Hij begrijpt niet dat men iets doen kan en het daarna betreuren. Hij begrijpt niet dat men iets vreest.</p>
<p class="indent">De vertelsels van Theresia worden griezeliger. Zij slentert door Deps als een geest, met trage stappen, maar nog elegant zoals zij dat op het kasteel heeft geleerd. De vrouwen trachten de huivering van zich af te schudden door met de vinger op het voorhoofd elkaar te beduiden dat Theresia aan ’t ‘missen’ is. Gelukkiglijk is daar nog een man als metser Leis. Zonder het zelf goed te weten ontbindt hij in die dagen de vlekken van angst die Theresia verspreidt; zijn humor is als geest van zout die alles aanvreet. Hij bootst haar instinctief na. Haar gang, haar preken, haar extatische, kwijnende ogen. Men kan niet lachen en toch lacht men. Waar zij verschijnt verschrikken de mensen en huiveren. Leis doet haar dat ook na, op zijn manier. Hij doet de mensen nog meer schrikken. Zonder verpinken zendt hij berichten uit die rondzoeven als bliksem: dat Houtekiet verdronken is, dat het brandt bij d’Hurlemont, dat Joep zich verhangen heeft, dat Van Dambruggen met de cholera ligt. Geheel Deps loopt, maar komt hijgend en lachend terug; en die lach bevrijdt.</p>
<p class="indent">Slechts Theresia bevrijdt hij niet. Naargelang haar zinnen verder verdolen schijnt haar geraas verstandiger. Ze tracht vrouw of man alleen te spreken, stelt hun korte, zeer intieme vragen en waarschuwt hen voor dit of dat, voor Houtekiet, voor een ziekte, voor een wraak, voor iets dat zij van Liza weet. Zij wil er nooit uitleg over geven. Haar korte mededelingen schijnen, los van elke bijzonderheid, geloofwaardig. Men weet goed dat zij ziek is en ‘mist’, maar toch... Gij groet uw moeder bij het heengaan, op de dorpel zegt u iemand ernstig dat zij dood is, gij weet dat zij leeft in gezondheid, en toch bevangt u angst. Indruk maakt vooral Theresia’s stereotiep besluit dat het zo toch niet kan blijven duren, dat kan toch niet. Men weet niet eens nauwkeurig wat niet kan blijven duren, maar de onrust is er, zelfs Baert sakkert ze niet weg.</p>
<p class="indent">Dat het niet kan blijven duren is het enige dat zij dof herhaalt als zij zich neergelegd heeft, te zwak om nog te dolen. Men loopt naar Houtekiet om redding. ‘Laat ze sterven,’ zegt Houtekiet. Hij laat ze sterven, die harde man. Dat duurt maanden.</p>
<p class="indent">Tijdens de laatste weken wordt zij door het zwartkopje verzorgd. Zij geeft het nog een nieuwe bijnaam: O gij orezuiper! Zoals het zwart insekt, waarvan men bij ons meent dat het in de oren kruipt en het bloed uitzuigt sluipt het kleintje binnen, meent zij, om haar langzaam te doden en haar plaats in te nemen. Niet slecht gezien. Het kleintje zuigt zich inderdaad na Theresia’s dood aan Tecleyn vast. Ik had nooit gepeinsd, zegt Leis, dat zo’n klein dopje Tecleyn zou worden. Theresia wordt op het gewijd kerkhof begraven even vanzelfsprekend als Petrus Boven terechtkwam in ongewijde grond. Heel Deps wenst het, Nard Baert legt die wens aan Houtekiet voor. En deze onze stamvader begreep wel niet waarom het niet eender is waar men ligt. Hij hield het voor een eigenzinnigheid te meer van de vrouwen, zoals liefde, duivels en geweten ook al. Maar hij dacht er niet aan zich ertegen te verzetten. En allen begrepen dat hij met de begrafenis van Petrus geen wet had willen stellen, zoals zij hadden gedacht. Baert zegt hem dat het allen plezier zal doen indien hij meegaat achter het lijk. Dat zal Jan Houtekiet doen, waarom niet. Grote vreugde in heel Deps: Jan Houtekiet gaat mee naar de kerk. Indien hij werkelijk met de duivel omging zou hij dat niet doen. Dan zou hij niet omtrent het wijwatervat durven komen.</p>
<p class="indent">Halverwege de Zandstraat echter keert hij zich plotseling om en gaat terug naar huis. Niet wegens de kerk, niet wegens het wijwatervat. De trage gang van de stoet, de weeklagende stem van Zevus Kortlevens zuster, die spontaan een paternoster begint voor te bidden, wikkelen hem als in een natte, mistige, kleverige wolk. Hij wordt onbehaaglijk, kribbig. Zoals een man die ’s morgens met het gezicht in herfstdraden loopt. Zij versperren de weg niet, doen geen pijn, maar hij wrijft zich, krijgt ze niet weg en de man bromt en hij zegt korzelig: potverdekke nog toe. Het eerste huis dat men uit de Zandstraat bereikt is dat van Iphigénie. Zij verwijt hem zacht dat hij zijn woord niet gehouden heeft, het had ook haar zoveel plezier gedaan dat hij meeging naar de kerk. En zegt hem nog niet dat ook zij de laatste tijd haar rust van jaren kwijt is, ook zij denkt, Jan.</p>
<p class="indent">Het maakt haar gelukkig dat hij eigenlijk met plezier wilde meegaan. Zoals men kinderen een plezier doet. Maar toen begon dat oude wijf daar te blaten, hij kon het niet meer uithouden, het werd wat al te belachelijk. En waarom is de grond in het dorp beter dan hier, waarom zo ver lopen met dat lijk, zal het ginder misschien niet bederven en hier wel? Zij legt hem uit dat de grond rond de kerk gewijd is en die van Deps niet. Hij eist dan dat aan de grond van Deps gedaan worde wat nodig is opdat de doden erin willen. Die hebben hier veel noten op hun zang. Zij neemt hem bij zijn woord.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap62.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap64.html" class="calibreANext"> next page</a>
    
  </div>

</div>

</body>
</html>
