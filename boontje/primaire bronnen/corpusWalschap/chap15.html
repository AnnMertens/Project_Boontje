<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap14.html" class="calibreAPrev">previous page</a>
        

        
          <a href="chap16.html" class="calibreANext"> next page</a>
        
      </div>
    

    
<div class="booksection">
<p class="chap">14</p>
<p class="noindent">Majoor d’Hertenfeldt deed heel andere vondsten dan de kinderen Van den Heuvel. Hij vond zijn vrouw bij zijn oudste zoon waar hij maar wilde, in het veld, in de hof, op alle sofa’s. De eerste keer had hij een luidruchtig drama gemaakt dat normaal met revolverschoten had moeten besloten worden, de tweede keer had hij nog eens gespektakeld en de derde keer liet hij hun al de tijd om behoorlijk hun haar op te kammen en langs hier of daar te ontsnappen. Volgens hem moet men ‘être philosophe dans la vie’, met een auto heeft men zich gauw wat troost gezocht in Brussel.</p>
<p class="indent">Het zonderlinge gezin dat hij bij zijn terugkeer met militaire simpliciteit aaneengeflanst had, viel even gemakkelijk weer uiteen. Het was als een kleine bouwdoos, waarmee men figuren kan maken zoals men wil, drie mannen en een soldatenvrouwke dat de al te korte huwelijksroes niet vergeten kan en overal zoekt naar ersatz. Hij was begonnen met een paar te vormen, maar een combinatie zoon-stiefmoeder was niet gekker en waarom zou Jean ook niet eens aan de beurt komen? Daarmee waren de mogelijkheden nog niet uitgeput. Waarom niet eens een combinatie Mouche-Willy-Jean en het onverzadigbare weduwtje wil er ook de majoor nog weer eens bij nemen. Zij wrokt immers tegen niemand, zij zoekt alleen met een duister instinct een onderbroken geluk voort te zetten waarvoor geen voortzetting bestaat.</p>
<p class="indent">Voorlopig echter blijft Jean ernstig kijken. Hij heeft kennis aan een vlaamsgezinde studente in de rechten en dat schijnt, naar zijn gezicht en kledij te oordelen, geen kleinigheid te zijn. Willy denkt dat hij ernstiger wordt bij wijze van reactie tegen broers losbandigheid en hij ziet, zegt hij, Jean nog in het klooster treden om boetvaardigheid te doen voor hem.</p>
<p class="indent">Jean verstaat geen grappen meer. Eens hangt er ’s middags een spandoek boven de tafel: ‘Wij eisen Vlaanderens recht! Wij eisen een Vlaamse hogeschool!’ Met zijn stok haalt hij het doek neer, een paar tafelglazen komen ook mee.</p>
<p class="indent">Aan Willy is inderdaad niet veel meer te doen. De hoos van passie heeft hem meegerukt, in haar dwerrel vergaat het gezond verstand. De honger van het hitsige vrouwke is niet te stillen. Geen man kan haar nog dol genoeg beminnen. Zolang hij geen dwaasheden doet en zij zelf geen dolheid bedenkt, is er de liefde niet die zij bij Marcel gekend heeft. Haar omhelzingen, liefdelisten, grillen, het is alles vuur waarin hun beider rede opbrandt, hun zinnen nooit verzadigd worden. Eerst heeft zij gestookt met de majoor en Willy zo ver gedreven, dat hij zijn vader als uittart, om haar te bewijzen dat hij om harentwil de dood niet vreest. Zij beweert telkens dat de majoor hen ditmaal komt neerschieten en vraagt of hij haar lief genoeg heeft om samen met haar te sterven. De majoor is verstandiger dan dat en nu doet zij Willy verzaken aan zijn studie. Studieachtig is hij nooit geweest en tot oordelen is hij al te ongeschikt om te beseffen dat hij zijn leven vergooit.</p>
<p class="indent">Daarmee moeit de majoor zich dan weer. Willy moet zijn studies afmaken. Hij verwekt nieuwe herrie, waarin zij opnieuw weet te triomferen. De cynieke, sceptische Willy werkt zijn kop uit als een collegestudent in volle puberteit. Hij denkt zijn eigen zin te doen als hij zich laat inschrijven voor Kongo en het is haar zin. Maar zij valt schreiend op hem aan. Of hij dan geen medelijden heeft met haar. Kunnen ze elkaar hier ook niet liefhebben? Weet hij niet dat zij hier een genoeglijk leven in welstand heeft en denkt hij dat zij hem zal volgen naar dat vreselijke Kongo, dat zij maar al te goed kent? En de cynische Willy windt zich op. Hem volgen zal zij ofwel zullen zij samen sterven. Dat moet zij horen. Deze dronkenschap is haar leven. Ja, zij zal hem volgen liefste. Oh, in Kongo heeft zij eenmaal liefgehad en daar zal zij liefhebben nog meer dan toen, nog zoveel meer.</p>
<p class="indent">Het Heerken had in al de razernij om het burgemeesterschap maar één heimelijk laaghartig contentement: na de rouw met Ursule trouwen. En maar één vrees: als ze zich nu maar niet uit vertwijfeling in de armen van Jean werpt. Het einde van de rouw zullen we moeten afwachten, maar de vrees blijkt in elk geval nu al ongegrond, want Jean heeft geen behoeften meer aan flirt, de majoor geen lust om neef te gaan tonen hoe zijn vrouw hem onder zijn ogen brutaal bedriegt met zijn eigen zoon en voor de geluksduizelingen van Mouche en Willy heeft de omgeving geen belang: de Leuvenaars komen niet eens.</p>
<p class="indent">Eens zei Octavie dat ze ’s nachts toch zo bang waren in dat grote huis. Hij liet hun een grote bel brengen die van de zolder te Brussel naar die van de Koevoet verhuisd was, groot genoeg voor een kloosterkapel. Daarmee konden ze ’s nachts alarm kleppen. Maar hij schreef ook een briefje. Indien zij er niets op tegen hadden, zou zijn hovenier voorlopig in hun huis komen slapen. Provisoirement, schreef hij, verbaasd over zijn eigen stoutmoedigheid. Nu moesten ze hem toch wel begrijpen. Als ze nu niet hapten was het een teken, dat ze niet wilden. Het was hem alsof hij haar hand gevraagd had en nu slechts te wachten had tot na de rouw om die hand te krijgen.</p>
<p class="indent">Dat ‘provisoirement’ stond daar volgens Octavie zo eigenaardig. Waarom zou Seppen de stoeltjeszetter niet altijd komen slapen? Hij is oud en heeft een resem grote kinderen. Zij beziet Ursule die doet alsof zij de vraag niet gehoord heeft en haast zich dan met een verklaring die inderdaad logisch is. Hij bedoelt dat hij zijn hovenier niet wil opdringen, dat ze gerust iemand anders kunnen zoeken, die hun meer bevalt of waarin ze meer vertrouwen hebben. Altijd dezelfde delicate mijnheer André, vol attenties, bang dat zelfs zijn weldaden zouden kunnen hinderen. Ursule ziet in dat ze zich weer iets ingebeeld heeft met die ‘provisoirement’. Eigenlijk wenst hij geen huwelijk, denkt zij. Ik meende dat hij mij alleen maar niet dierf vragen, maar wat hij niet durft is iets anders. Hij durft niet trouwen. Hij is bang voor de vrouwen. Voor mij heeft hij misschien een stille verkleefdheid, maar zeker ook niet meer. Ze gaat met Octavie dikwijls genoeg naar het kasteelke en haast elke avond brengt Seppen wat mee, fruit, bloemen, Chinese lantarekes, een kieken, ganzeëieren, een gans, een bundel asperges. En soms leverworst. Want hij is een groot liefhebber van leverworst en telkens hij Seppen een varken laat slachten, maakt hij zelf de leverworst van pure lever en vlees, volgens het fijnste recept. Die stuurt hij hun dan met een brief waarin hij hun de verzekering geeft dat deze worst proper bereid is en gevuld met de beste kwaliteit. In zulke brieven plaatst hij loos zijn allusies die zij niet verstaan en dus ook niet beantwoorden. Telkens Octavie het initiatief neemt, ziet Ursule hem verward terugdeinzen en het wordt haar van langsom duidelijker dat hij Octavie niet begeert en haar wel, maar met een platonische verliefdheid. En Octavie vreest dat Ursule zijn hart zal winnen en tracht steeds listiger zijn vage tekenen te misduiden. De oude stoeltjeszetter begrijpt er ten slotte meer van dan zij. Hij vraagt hoelang hij nog zal moeten komen slapen en hij weet niet, zegt hij, waarom zij over zo iets zo lang moeten nadenken. Zij blozen.</p>
<p class="indent">Kortom, pastoor Claerebout vond zijnerzijds ook dat het nu lang genoeg geduurd had met die pakjes en die brieven. Seppen drinkt ’s zondags zijn glaasje en kan dan niet zwijgen, binnenkort worden er nog liedjes op gemaakt en gezag moet hoog gehouden worden. Daarom bracht Claerebout zijn kanarievogel, die niet wilde zingen, naar de Koevoet om hem in de volière bij goede zangers te hangen en van kanarievogels tot vrouwen is het niet ver. Ook de vrouw is een zangvogel. Zij brengt vreugde in huis en licht. In de bijbel staat het al: vae soli. Wee de eenzame. Het moet hier op dat schoon kasteelke soms triestig zijn. We hebben nu onze ideale burgemeester en de man die zich opoffert voor ’t welzijn van heel het dorp, verdient zelf ook een huis te hebben waar het geluk heerst. En de pastoor heeft zo al ’t een en ’t ander vernomen, heel het dorp kent trouwens de keuze van de burgemeester al en hewel, proficiat, het is een uitstekende keuze, dat kan hij verzekeren. En de andere partij zal zeker ook geen bezwaren hebben. Zodat we dus binnenkort het hele dorp weer eens van onder tot boven en van de molenbeek tot aan de boskant zullen mogen bevlaggen.</p>
<p class="indent">Het Heerken stottert dat als het van hem afhing...</p>
<p class="indent">De pastoor: En dat zegt zij aan de overkant ook. Het is een kwestie van wat door te werken. Ik ga nu eens langs die omweg naar huis, zegt pastoor Claerebout, ik spreek een voorzichtig woord en gij gaat moeten na de noen eens klappen. Ge zult subiet malkanders asem horen en zulke dingen verstaan de mensen nogal rap van elkaar. Hij lacht en wandelt welgemoed tussen de zonnespikkels van de beukenlaan. Zolang hij alles naar zijn zin zal kunnen regelen en beheren, zal hij niet sterven, maar indien hij nu wist welke dramatische klucht hij opzet, zou er misschien toch iets kraken in zijn rechte ruggegraat. En liedjes zouden er zeker op gemaakt worden.</p>
<p class="indent">Men kan niet alles alleen doen. Als hij Octavie alleen thuis vindt kan hij niet weten of het nu eigenlijk deze is waarmee zijn burgemeester zou willen trouwen. Maar hij is sedert jaren gewoon Octavie ook namens Ursule te horen spreken, heel het dorp weet dat Ursule in de schaduw van deze lijvige zuster leeft, het is hem zo duidelijk dat zijn burgemeester geen Ursule nodig heeft, maar een Octavie, die kordaat is en een huishouden weet te bestieren, dat niet eens de schaduw van een twijfel in hem opkomt. Het duurt bij hem niet lang eer hij het onderwerp vast heeft dat hij hebben moet. Van de rozenkransgroep die zij in de volgende processie wil vormen met haar congregatiemeisjes, laveert hij naar wereldser zaken. Vrijen. En dat er tegenwoordig overal zowat gevrijd wordt. En Octavie moet het niet afstrijden, heel het dorp weet er immers van en daarbij, daar zal nu gauw komaf van gemaakt worden, heeft hij gehoord. Zeg niet dat hij hier geweest is, Octavie, maar de burgemeester heeft hem natuurlijk al dikwijls over de zaak gesproken en nu heeft hij hem gezegd dat hij van plan is morgen met haar eens te komen klappen.</p>
<p class="indent">En zo kwam het dat Ursule de volgende dag weer naar Elza moest gaan, alhoewel het de beurt van Octavie was. Zo kwam het dat het Heerken tegenover Octavie zat. Hij begreep dat Ursule hem niet wilde en dat deze verdoemde kwezel met de pastoor gekomplotteerd had. Die dag was de maat van zijn bitterheid en vernedering vol. Een schaap in zijn stal heeft er onder geleden. Drie schapen keerden hem de rug toe, toen hij, tegen de stalmuur geleund, begon te schreien. Hij schopte ze een voor een tegen hun uier.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap14.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap16.html" class="calibreANext"> next page</a>
    
  </div>

</div>

</body>
</html>
