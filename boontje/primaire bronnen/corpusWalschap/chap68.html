<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap67.html" class="calibreAPrev">previous page</a>
        

        
          <a href="chap69.html" class="calibreANext"> next page</a>
        
      </div>
    

    
<div class="booksection">
<p class="chap">23</p>
<p class="noindent">Van zodra de twee jongens op zijn kosten in de kostschool waren kreeg rentmeester achterdocht in de vriendschap der d’Hurlemonts. Hij was een schuw, maar in deze dingen zuiver en scrupuleus man. Het gevoel dat hij nooit genoeg gaf om zijn eer en vrijheid te kopen, week voor een toenemende onbehaaglijkheid. Hij verminderde zijn geschenkjes omdat zij een dankbaarheid uitlokten die hem overdreven voorkwam en gemaakt. Van mevrouw hinderde hem dat zo niet, maar van Vedertje. Zij werd vrouw vol van vormen, wilde toch volstrekt door hem als kind behandeld worden en zelfs zonder zijn bittere ervaring, neen dat ging niet meer. Grote meisjes maakten hem onoverkomelijk schuw en verlegen. Zij wilde hem daar overheen helpen. Zo wou ze soms nog even op zijn schoot zitten. Dan brak hem benauwd het zweet uit. Hij werd gewaar dat mevrouw hem opzettelijk met het meisje alleen liet. Voor haar verjaardag brengt hij haar een ivoren halssnoer, geschenk van een missiebisschop, verre neef, voor wiens missie hij herhaaldelijk giften verkregen heeft van het kasteel. Onder voorwendsel dat de halfzusters het snoer niet moeten zien, nadien zal haar gezegd worden dat het gekocht is, wordt hij in het salonnetje gebracht, dat vroeger d’Hurlemonts bureel was. Wijn met koekjes. Vedertje omhelst hem zijns inziens veel te ontstuimig. In presentie van de glimlachende mama zet zij zich wederom op zijn schoot. Nu mag dat allemaal. Hij durft haar niet weren. Het besloten, niet al te klaar vertrekje, de wijn, de overdreven vriendelijkheid: rentmeester zit in een huis van ontucht, hij, zuiver man door zijn natuur zelf.</p>
<p class="indent">Hij komt er haast niet meer. Met grote vakantie wordt hij echter geroepen. Een der jongens mag niet terugkeren naar het college en zal in geen andere katholieke school meer opgenomen worden. Zijn broer wil blijven waar hij is, maar mama verplicht hem Hector te volgen om de goede invloed en omdat zij anders bij oom Arthur niet kan protesteren tegen de overdreven straf. Indien zij dat immers meent, moet zij eerst en vooral, bij wijze van protest, Ulysse zelf terugtrekken. Of u oom Arthur het goed vindt dat de jongens naar een staatsschool gaan? Om zo maar neen te zeggen is oom Arthur niet dapper genoeg, maar hij weet zich op een heilig beginsel te beroepen: geen leerling steunen die geen katholieke inrichting bezoekt. Zelfs indien, mevrouw, dit geen beginsel van hem ware, hij zou dit niet eens kunnen doen met het oog op zijn positie, begrijpt u wel. Moest het kasteel dat ooit te weten komen! Neen, dat gaat tot zijn grote spijt niet. Maandenlang wacht hij af of de moeder van de drie hem wel definitief losgelaten heeft. Hij begrijpt niet dat ze weer niet heimelijk komt dreigen. Maar dan komt opeens de verklaring: het nieuws dat zij gaat trouwen met een van de postwagenvoerders van het eerste uur, de enige die nog overschiet van die vier, een ernstig, zorgzaam man, die al twee van zijn jongens op de bok geplaatst heeft. Die twee zullen dezelfde dag als vader trouwen. Weer twee broers met twee zusters. Van adellijk wordt het bij d’Hurlemonts lichtelijk vulgair. Maar de postwagendienst zal des te beter gaan. Het bestellen van dankmissen kan de dankbaarheid van de bevrijde rentmeester niet benaderen. Hij moet en zal aan Gods nieuwe tempel de som schenken, welke twee leerlingen der humaniora kosten van sexta tot retorica.</p>
<p class="indent">Dat is een som, daar kan men wat mee aanvangen. Als rentmeester in de oude kasteelsrekeningen nakijkt hoeveel de glasramen gekost hebben, berekent hij dat er misschien nog genoeg overschiet voor een eenvoudig altaar.</p>
<p class="indent">‘Ge weet dat wij van niemand geld aannemen,’ zegt Baert, echter lang niet zo knaks als zijn gewone decreten. Bij het begin stelt men zich namelijk voor dat een kerk slechts steen en kalk is, maar staat ze eenmaal in ’t droog, dan is nu dit dan dat nodig en over al wat men niet zelf kan maken, al wat moet worden gekocht, zwijgt iedereen met de ogen naar de grond en wacht tot Baert het dan maar zal betalen. Nu wil hij zeker zijn deel bijdragen en tonen dat hij rijk is, maar te veel is te veel. Aan kandelaars en lantarentjes, biecht- en preekstoel is hij God zij geloofd ontsnapt. Kandelaars draait Otter op zijn draaibank uit hout, lantarentjes smeedt Boske, biecht- en preekstoel haken Bijloo en Titeca. Met ongerustheid echter denkt Baert aan glasramen, orgel en altaar.</p>
<p class="indent">De volmaaktheid niet van deze wereld zijnde, is de kerk van Deps niet helemaal van ons en is de man zelf die dat princiep vooropzette, de enige die ervan afweek. Toen rentmeester hem zei dat hij persoonlijk iets aan de kerk wilde geven, of liever toen hij zei hoeveel, bezweek Baert. De som scheen op het eerste gezicht groot genoeg voor én ramen, én orgel, én altaar. Daarbij, rentmeester hield eraan, niet alleen dat de schenker onbekend bleef, maar ook dat Baert als zodanig zou willen doorgaan. Princiepen moet een mens hebben, maar hij moet daarom niet stom zijn. Baert heeft dat geld aangenomen.</p>
<p class="indent">Vandaar dat onze kerk wijd en zijd bekend is voor haar schone glasramen en dat zij, dat is helemaal de rentmeester, toegewijd is aan de H. Nicolaas, patroon der kinderkes. Wij geven van deze bezienswaardigheid nu een beknopte beschrijving.</p>
<p class="indent">Er zijn acht zijramen. Op de plankjes van Houtekiet stonden er twaalf, maar op verzoek van Baert zijn er aan weerskanten twee weggelaten, zogezegd omdat het in een kerk niet te licht mag zijn, maar eigenlijk omdat de vooruitziende man toen reeds aan de kosten dacht. De acht zijramen stellen voor: het leven van de H. Nicolaas, althans de twee feiten welke uit zijn leven bekend zijn. In het eerste raam wandelt de Heilige, omstoeid van kinderen. Hij draagt er twee op de armen, deze strelen zijn baard. In het volgende grijpt een slachter, die een bijl aan de gordelriem draagt, drie vluchtende kinderen, die men reeds kent van het eerste raam. In het derde hakt de slachter een der kinderen stuk. Alhoewel men het raam van beneden ziet, ziet men de kapblok en de vleeskuip ervoor van boven, zodat men, tussen de armen en beentjes in de kuip, zeer goed het hoofdje herkent. Het derde kind, dat nog aan de beurt moet komen, hurkt met de handjes voor het gelaat in een hoek bij de deur. In het vierde raam ziet men de Heilige de kuip van raam drie derwijze zegenen, dat de kindjes er levend uit opstaan, God en de H. Nicolaas dankend en prijzend.</p>
<p class="indent">Wij komen nu in de noorderzijbeuk. Het eerste raam is in het midden verdeeld. In de ene helft wordt een jongeling door een evident ontaarde, zo goed als zeker aan de drank verslaafde vader met slagen het huis uitgedreven; in de andere helft een jong meisje de deur uitgejaagd door een oprecht lelijke, afschuwwekkende moeder. In het tweede raam trouwen de jongeling en het meisje voor een priester. Ze geven elkander de hand, de priester bedekt hun handen met zijn stool. In het derde zit het jonge paar te treuren in een arme hut. De venstertjes van die hut zijn klein, de ruiten stuk. Op de schouw hangt een kruisbeeld, andere huisraad is er niet. In het vierde raam tenslotte werpt de H. Nicolaas goudstukken door de open deur van genoemde hut. Het jonge paar knielt voor hem, dankend en biddend.</p>
<p class="indent">Nu staan wij in de middenbeuk voor het groot raam boven het altaar. Dit prachtig stuk glaswerk stelt voor: Jezus zegenend de kinderen, die hem gebracht worden door de moeders.</p>
<p class="indent">Daar onze vaderen in de mening verkeerden dat deze glasramen besteld en betaald waren door Nard Baert, zeiden zij dadelijk dat hij ze aan deze heilige had toegewijd, omdat hij zijn vier kinderen te danken heeft aan Sint-Niklaas. In de Jezus met donkerblonde baard van het groot raam boven ’t altaar, zagen zij onmiddellijk Houtekiet, wie de vrouwen van Deps haar kinderen brengen, zeggend: en dat is er ook nog een van u. Houtekiet schart ze met de ene hand bij elkaar en met de andere hand de vinger opstekend, zegt hij: ik wist dat ik er veel had, maar zóveel, dat wist ik niet.</p>
<p class="indent">Dit is gewone, goedmoedige Depser humor, maar in de omtrek is het venijnige schimp. Daar ziet men zelfs Jan Houtekiet in de H. Nicolaas der zijramen. De ramen met de slachter zouden betekenen dat onze vaderen de eerste jaren in de hei hun kinderen van armoe hebben opgegeten, doch in het vierde raam zegt Houtekiet als Sint-Niklaas: ‘Eet maar en vreest niet, eer ze op zijn heb ik voor anderen gezorgd.’ In het jonge paar aan de andere kant ziet men een koppel dat van de ouders niet naar Deps mag. Zij gaan toch, lijden er armoe en, alhoewel op Deps wonend, blijven zij onbegrijpelijkerwijze onvruchtbaar. In het vierde raam smeken zij op de knieën Houtekiet-Sint-Niklaas die voorbijkomt, zeggende: ‘Geld vragen wij niet, maar kom alstublieft eens binnen.’</p>
<p class="indent">Zulke schimp gaat te ver. Maar zij kan ons niet deren. Wij verloochenen Houtekiet niet en wij houden van vrolijkheid. Is Liza, toen de ramen ingezet waren, niet naar de toren geklommen, waar Houtekiet met Otter, Bijloo en Titeca aan ’t werk was, en heeft zij niet geroepen dat Houtekiet maar eens moest komen tellen hoeveel hij er had, ze staan er allemaal op. Toen riep Otter, want Houtekiet liet zich door zoiets niet afleiden van zijn levenswerk, dat ze maar stil beneden moest blijven en niet boven komen, want anders moest er binnenkort nog een bijgeschilderd worden.</p>
<p class="indent">Ja, dadelijk hebben allen, die naar de schone ramen kwamen kijken, Baerts goed gedacht geprezen, er al de Houtekieterkes te laten schilderen en verondersteld dat Iphigénie wel vooraan zou zitten. Inderdaad, allen herkenden ze met haar vier, plaagden Liza die er niet bij zat, en schreven dat toe aan de jaloersheid van des schenkers vrouw. De mannen wezen hun vrouw: daar zit gij! Och, daar zagen onze vaderen allemaal niets in.</p>
<p class="indent">Nooit is ergens een toren zo snel gebouwd als die van Houtekiet. Anderen trekken hun balken op en zagen, kappen, passen ter plaatse. De toren van Deps lag op Houtekiets erf gereed zoals het houtwerk van een groot circus. Hij kon hem om het even waar in mekaar zetten zonder een nagel. Het genie van deze man, die schrijven noch lezen kon, sloeg iedereen met verstomming. Uit bergen hout wees hij, zonder naar streepjes, rondjes en vierkantjes te kijken, de balken aan die hij voor die dag nodig had, wist waar het onderste en het bovenste was, waar zij moesten komen. Otter, Bijloo, Titeca en de anderen die hem hielpen, verzekerden dat hij al de balken, van de kleinste tot de grootste, zo goed uit mekaar kende als de mensen. Nooit heeft hij zich vergist. Wij hebben zaag, noch schaaf, noch beitel gebruikt zeggen zij. Alles paste, alles was haak. Wij hebben de toren slechts in mekaar gezet, vastgenageld en vastgeschroefd. Toen zij eindelijk het kruis, smeedwerk van Boske, boven hadden vastgemaakt, zeiden zij hem dat zijn toren een meesterstuk was en wensten hem geluk met een handdruk. Hij was ontroerd en antwoordde: ‘Het is het werk dat ik ’t liefste gedaan heb.’</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap67.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap69.html" class="calibreANext"> next page</a>
    
  </div>

</div>

</body>
</html>
