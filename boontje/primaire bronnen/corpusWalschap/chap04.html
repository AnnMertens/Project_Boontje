<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Een mens van goede wil en andere romans</title>
    <link rel="stylesheet" type="application/vnd.adobe-page-template+xml" href="page-template.xpgt"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../jrrhnk.html">Een mens van goede wil en andere romans
</a>
    </h1>
    
    
  
  </div>
  <div class="calibreMetaAuthor">
    Gerard Walschap

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="chap03.html" class="calibreAPrev">previous page</a>
        

        
          <a href="chap05.html" class="calibreANext"> next page</a>
        
      </div>
    

    
<div class="booksection">
<p class="chap">3</p>
<p class="noindent">De notaris bemerkte niets, tot zijn vrouw ten einde getobd, getergd, gestreden, het hem zei: Dat zij zich werkelijk ongerust maakte over de jongen. Die had een cynisch, heimelijk, egoïstisch, wreed, verbitterd karakter. Hij stak de armen in de lucht. Wat nog? Een aftruggelaar, een inbreker, een sluipmoordenaar en kapitein van een bende, waarschijnlijk.</p>
<p class="indent">Terwijl zij voorbeelden van zijn heimelijke boosaardigheid aangaf, luisterde hij maar half. Eens had zij hem per exempel met een speld de banden zien doorsteken van drie velo’s, die in de gang naast het kantoor stonden. Zo heimelijk weg. Maar toen zij het vermoeden uitsprak dat het kind iets begrepen had van de verwijdering tussen hem en haar en daar genoegen in schepte, zag hij plotseling in dat alles slechts malle vrouwenpraat was. Hoe kan een kind van twaalf jaar attent zijn op zulke verhoudingen en er de betekenis van begrijpen? Hoe kan een kind zo geraffineerd tergen? Onmogelijk. Zij hield André blijkbaar voor slimmer dan hij helaas was. Slim is hij niet, laat ons dat onder elkaar openhartig bekennen, Thérèseke, maar hij is des te braver en dank de hemel daarvoor. Grote capaciteiten heeft hij niet nodig. Die zijn tenslotte beter besteed aan arme jongens, die zich moeten opwerken. Hij gelooft, onder ons, dat het broodje van hun kind al gebakken is en dat het verder zal komen met de schone hoedanigheden van gemoed, waarvan het voortdurend blijk geeft. Zo ziet hij het in, kindlief. Zij verzekerde hem nog eens dat het ernstig was en toen bekeek hij haar. Inderdaad, met <i class="calibre10">háár</i> was het ernstig. Zij was sinds geruime tijd anders, opgewonden, prikkelbaar, neerslachtig en misnoegd. Bij de eerste de beste gelegenheid liet hij de dokter roepen en toen werd zijn vermoeden bevestigd. Niet alleen was mevrouw verzwakt en overspannen, maar het was ook volstrekt niet in orde met de borst. Dadelijk naar de buiten, de sparrenbossen, rust, licht, lucht en overvoeding.</p>
<p class="indent">Toen zij vertrokken was, vroeg notaris de jongen of mama de laatste tijd soms lastig geweest was, dat kwam dan van haar ongesteldheid, begrijpt ge. Maar de jongen zei neen, hij had er niets van bemerkt, papa. Papa wist wel dat zijn vrouw nooit met die woorden over het kind zou gesproken hebben, als er niet herhaaldelijk ernstige botsingen waren geweest en niets overtuigde hem zozeer van de engelachtigheid van het kind, als zijn zacht afwerend antwoord. Wie weet wat het arme dutske van de lastige zieke heeft moeten uitstaan. In een vlaag van vertedering kocht hij hem een volledige officiersuitrusting. Daar verwachtte hij meteen wat morele invloed van: het leven eist ook wat weerbaarheid. De scheiding bracht moeder en zoon weer tot elkaar. Elke dag smachten naar haar kind, elke nacht dromen van haar kind, al de pleegzusters onophoudelijk vertellen van haar kind en de angst dat zij het kind zou verliezen door te sterven, want sterven was voor haar niets dan definitief scheiden van hem, deed haar vergeten wat er geweest was. Daar bestond nu niets meer van.</p>
<p class="indent">Hem op zijn beurt drukte de eenzaamheid neer. Hij was voor papa en de meiden de suikeren heilige, het Andréke; voor de kinderen van de huisvrienden, de drie van de apotheker, de twee van de procureur des konings en het eentje van kolonel Dutoy het zwakkelingske dat moest ontzien worden; voor de collegemakkers de stumperd, voor de leraars de onverbeterlijke domkop. Maar voor mama was hij wat hij was. Als hij haar mocht gaan bezoeken was het of al de vernederingen en onoprechtheden van hem afvielen. Voor haar alleen was hij iemand. De taaie zusters, gewend aan alle miserie en tragiek, werden ontroerd door die tederheid. Er waren er die droomogen kregen, en van dan af de gesprekken over het kind niet vervelend meer vonden. Nu en dan heette zij genezen, maar langer dan een seizoen bleef zij nooit in Brussel eer de dokter de terugkeer naar het gesticht weer raadzaam achtte. Het zevende jaar liet men haar naar huis gaan sterven. Het was het laatste jaar van André’s humaniora en papa had hem al laten verstaan dat er geen sprake van was thuis te blijven. Een universitair diploom, mijn jongen. Niet dat hij dat later absoluut nodig zal hebben en als ’t God belieft zal hij er nooit méér gebruik moeten van maken dan hij zelf verkiest, maar in deze tijd moet een mens van stand een brede cultuur bezitten.</p>
<p class="indent">Dat had zijn vader zaliger moeten horen, Jan Baptist d’Hertenfeldt, die fier was op zijn schoon geschrift en nooit krijt nodig had om iets uit te rekenen, maar al te goed wist hoe schadelijk meer kennis was voor een d’Hertenfeldt. Die zou begrepen hebben dat André in de tuin een hoenderhok wou voor kiekens, eenden en kalkoenen. En dat hij het, de eerste keer dat de notaris hem meenam op jacht, spijtig vond dat het Schrans verkocht was. Hoeveel liever zou Jan Baptist de drie woorden gehoord hebben, dan de prachtige sermoenen van zijn beroemde zoon jezuïet. Het past immers niet dat een d’Hertenfeldt de mensen een half uur lang staat te smeken en bepraten om ze braaf te doen zijn. Het kan heel geleerd zijn, maar voor hem was al die schonigheid een ontsporing van zijn bloed. Zij d’Hertenfeldts hebben altijd met een half zinneke gezegd hoe ze ’t wilden en die niet luisterden hebben ze ’t laten voelen. Een echte d’Hertenfeldt op de preekstoel zegt: In de naam des Vaders en des Zoons en des Heiligen Geestes Amen. Ge moet allemaal naar de mis en het lof komen en bijtijds te biechten gaan en wie dat niet doen die zal ik vinden, Amen. Maar de notaris was er ook al een van de vele woorden, hij begreep de halve van zijn zoon over het Schrans niet en de zoon dierf hem niet zeggen hoe de boeken hem hadden vernederd. En hoe hij de studie haatte, de school, de makkers en de proclamatietekst: ‘behaalde niet de helft van de punten: André d’Hertenfeldt.’ De oude lust van zijn ras in vertrouwelijk leven tussen de dieren, herleefde in hem als een verlangen naar redding. Rijkdom en positie van zijn vader hadden hem geen zelfvertrouwen kunnen geven, maar een stuk grond is een zichtbaar en wijd uitgestrekt bezit. Een huis midden een grote eigendom een wal, en over die wal maar één brug en maar één poort. Dan wist ieder die hem naderde dat zijn rijk groot was en waar het begon. Hij zou de vogelen neerschieten die zich op zijn bomen durfden neerlaten. Hij wou een groot paard, schoon, fier en sterk. Hij zou de stal ingaan met een zweep vol knopen, het paard om de benen striemen en geweldig roepen: nondedju! Drie, vier keren daags. Na enkele dagen zou het paard sidderen als hij de deur opende en dat wou hij zien, dat sidderen voor hem.</p>
<p class="indent">Een brede cultuur, mon ami. Zijn zoon kijkt naar de grond. Op het punt waar hij kijkt valt vaders sigareas. Meer is zijn verlangen niet geweest. Maar aan de magere, hoestende mama bekent hij zijn weerzin voor Leuven waaraan papa zo hardnekkig houdt. Hoe gelukkig is zij omdat hij een vurige wens heeft en hem haar alleen toevertrouwt. Natuurlijk geeft de notaris haar evenmin toe. Wel mag men een zieke als zij niet tegengaan, men moet alles inwilligen, maar de gezondheid van zijn vrouw is een groot goed en de opvoeding van zijn enige zoon een ander. En ook een groot. Laat hem niet afwegen wat het zwaarste weegt, dat is pijnlijk en ondelicaat. Het een niet prijsgeven voor het ander, daar komt het op aan. Hij tracht haar dus zachtjes te overreden. André moest geen zware studies kiezen, er werden geen hoge onderscheidingen van hem verwacht en op een paar jaar minder of meer kwam het desnoods ook al niet aan, maar het diploom, ziet ge. Een jongen als hij moet een diploom hebben.</p>
<p class="indent">Eigenlijk is zij blij omdat haar man niet dadelijk toegeeft. Het zal moeilijk vallen hem van zijn idee-fixe te doen afzien en nu heeft zij met haar jongen gedurig wat te bespreken. Het is of de man die zij niet meer bemint, in wiens licht en zon rovende schaduw zij verkwijnd is, buiten een gemeenschap staat die zich nieuw vormt tussen haar en de zoon. Met die spreekt zij over de vader als over de vreemde die tot wijken moet gedwongen worden. De trots die diplooms eist kent zij niet. Zij heeft alleen haar liefde en die zoekt niets dan het geluk van haar kind.</p>
<p class="indent">Dat de bloedspuwingen haar het einde melden, beseft zij niet. Dat de zoon nooit tekens van angst geeft voor haar vorderende ziekte en alleen maar denkt aan wat zij voor hem moest verkrijgen, ziet zij ook al niet. Het is heerlijk alles te vergeten in die spanning van hun komplot. Telkens hij binnenkomt verwijden haar zwarte, blinkende koortsogen. Ik heb hem er weer over gesproken, hij was er al niet meer zo tegen. We moeten hem stilaan gewennen aan de gedachte dat ge geen diploom haalt. Stillekes, heel stillekes aan, laat mij maar doen, hij zal wel toegeven.</p>
<p class="indent">Zij werd altijd maar jonger, een meisje van twintig jaar, zijn zuster. Haar gelaat werd witter en glanzender, haar ogen vergeestelijkten, er was niets meer dan haar kind en hun beider vurige wens. En toen kwam het einde plotseling: zij voelde het en was er gelukkig om, want nu had zij gewonnen spel. Zij wou even papa alleen spreken, zei zij en keek haar lieveling, die buitenging, na tot aan de deur met kinderlijk blijde ogen: nu winnen wij het. Toen deed zij de bevende dikke man beloven het kind niet te verplichten tot universitaire studies. Het zware lichaam kwam hulpeloos in beweging. Mais ma chère enfant... Maar zij begreep niets, zij wilde niets horen, geen woord was plechtig of zwaar genoeg. Je vais mourir, promets-le vite. Natuurlijk beloofde hij het, en in die blijdschap om haar kind stierf zij.</p>
<p class="indent">Zelfs de cultuur-d’Hertenfeldts zijn geen mensen om te dwepen met zo subtiele dingen als beloften op een sterfbed. Die legt men af omdat men nu eenmaal niet weigeren mag, maar met een sterfgeval staat de wereld immers nog niet stil, zou de notaris zo menen. Zij gaat terdege voort en voor de toekomst van de zoon moet na moeders dood zowel gezorgd worden als tevoren. Tussen de begrafenis en de heropening der universiteit voor het nieuwe schooljaar verlopen nog zeven maanden, tijd genoeg om de herinnering aan het sterfbed te laten vervagen. En dan, hij heeft een sterk argument: iets wat mama in normale omstandigheden zelf niet zou gewild hebben, mag niet uitgevoerd worden, ook al heeft zij het op haar sterfbed nog zo gevraagd. Men moet de zaak niet sentimenteel bezien, zegt hij, maar realistisch. Met sentiment komt men niet ver, laat u dat van een notaris gezegd zijn. Ditmaal valt de as op zijn buik. Hij wordt vervaarlijk dik.</p>
<p class="indent">En in die tussentijd komt de majoor d’Hertenfeldt definitief terug uit Kongo. Hij heeft zijn komst niet gemeld, boy, maar hier is hij. Et voici ma femme.</p>
<p class="indent">De vrouw, die hij van hieruit meegenomen had, had hij ginder verloren, maar hij brengt deze nieuwe mee, een verse van nog geen dertig jaren. Men ziet het hem direct aan dat hij gewoon is de tirer son plan. Hij vult heel het ruime huis met een brullende hoest en sigaretterook en als hij spreekt is het of hij onder aan de trap staat en zich richt tot iemand die op de zolder lawaaierig aan het timmeren is. Hij gaat zich een buitengoed kopen rond Leuven, zijn twee jongens uit het college halen en bij zich nemen. De oudste wil advocaat worden, quel sale métier, nom de tonnerre en de jongste moet zijn retorica nog doen. En als André ook naar Leuven gaat, dan moet hij maar bij hem komen inwonen. Hij keek André aan, die niet in de grond kon zinken, en verachtte hem.</p>
</div>



  </div>

  
  <div class="calibreToc">
    <h2><a href="../../jrrhnk.html"> Table of contents</a></h2>
     <div>
  <ul>
    <li>
      <a href="cover.html">Voorblad</a>
    </li>
    <li>
      <a href="title.html">Titelpagina</a>
    </li>
    <li>
      <a href="toc.html">Inhoud</a>
    </li>
    <li>
      <a href="chap01.html">Celibaat (1934)</a>
    </li>
    <li>
      <a href="chap20a.html">Een mens van goede wil (1936)</a>
    </li>
    <li>
      <a href="chap44a.html">Houtekiet (1939)</a>
    </li>
    <li>
      <a href="chap77.html">Verantwoording</a>
    </li>
    <li>
      <a href="chap78.html">Copyright</a>
    </li>
    <li>
      <a href="back.html">Achterflap</a>
    </li>
  </ul>
</div>


  </div>
  

  <div class="calibreEbNav">
    
      <a href="chap03.html" class="calibreAPrev">previous page</a>
    

    <a href="../../jrrhnk.html" class="calibreAHome"> start</a>

    
      <a href="chap05.html" class="calibreANext"> next page</a>
    
  </div>

</div>

</body>
</html>
