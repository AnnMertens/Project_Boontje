<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>9789023449317-I</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../qr7waf.html">Het verdriet van België
</a>
    </h1>
    
    
  
  </div>
  <div class="calibreMetaAuthor">
    Hugo Claus

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="9789023449317-H.xhtml" class="calibreAPrev">previous page</a>
        

        
          <a href="../86644ebdaeb0.html" class="calibreANext"> next page</a>
        
      </div>
    

    
		<div id="x9789023449317-i" class="calibre1">
			<div class="wpo-newpage">
				<p class="calibre1"><span>In het blauw salon, naast de eetkamer, stond Holst in het midden van de kamer op een oosters tapijt als op een eilandje te wachten. Hij stak een pistool op zak.</span></p>
				<p class="wp-plat"><span>‘Zijt ge alleen?’</span></p>
				<p class="wp-plat"><span>‘Dat ziet ge toch,’ zei Louis.</span></p>
				<p class="wp-plat"><span>‘Wacht er niemand anders buiten? Niemand gezien?’</span></p>
				<p class="wp-plat"><span>‘Nee, kijk maar.’</span></p>
				<p class="wp-plat"><span>‘Ik zou ze toch niet zien. Ze zitten meestal achter de rododendrons.’</span></p>
				<p class="wp-plat"><span>Op het marmeren schoorsteenblad, naast het porseleinen beeld van een Schotse doedelzakspeler lag een Browning.</span></p>
				<p class="wp-plat"><span>In de wijde keuken waar Holst donker bier schonk in kristallen bekers, stond een dubbelloop tegen de wand achter de deur. Holst zei dat Alex Morrens met de juniores van Bastegem Excelsior een Witte Brigade-eenheid had gevormd die het huis omsingelde. Hij kende de motieven van Morrens niet. Het kon best zijn dat Morrens vond dat Holst als Vlaamse Wachter al te gemakkelijk door het toedoen van commandant Konrad aan gerechtelijke vervolging was ontsnapt. Of dat Morrens meende dat Holst verantwoordelijk was voor de verdwijning van zijn wettige echtgenote. De jonge voetballers richtten hun jachtgeweren zodra ze Holst’s schaduw zagen, maar er was nog niet een schot gevallen.</span></p>
				<p class="wp-plat"><span>‘Zij wachten,’ zei Holst. Waarop, dat wist hij ook niet. Tot hij de deur uitging misschien. Daarom was hij niet op de begrafenis van Peter verschenen. De vrouw van de kruidenier bracht hem brood en conserven. Voor de rest was de kelder boordevol Bourgogne, champagne, Cointreau.</span></p>
				<p class="wp-plat"><span>‘De afwas en de was doe ik toch zelf. Altijd gedaan.’</span></p>
				<p class="wp-plat"><span>‘Maar wat willen ze?’</span></p>
				<p class="wp-plat"><span>‘Ach,’ zei Holst. ‘De grote zuivering.’ De Kei stond naast Holst, even verwilderd en ongeschoren en zei: ... ‘de theocratische dictatuur van Savonarola... de dominicanen extatisch van zuivering... de kinderen in zijn kielzog trokken versierselen, juwelen, kanten kraagjes van de dames op straat... de burgers verbrandden hun bezittingen zoals Seynaeve zijn plakboeken... en verbrandden Griekse, Hebreeuwse manuscripten... de kiemen van de ketterij.’</span></p>
				<p class="wp-plat"><span>‘Haar kleren, haar juwelen,’ zei Louis. ‘Heeft Madame Laura die niet meegenomen?’</span></p>
				<p class="wp-plat"><span>‘Nee,’ zei Holst wantrouwig. ‘Daar draag ik zorg voor.’</span></p>
				<p class="wp-plat"><span>‘Maar ge hebt toch een gedacht waar zij zo hals over kop naartoe kan gegaan zijn? Naar Amerika, met een Amerikaan?’</span></p>
				<p class="wp-plat"><span>‘Hals over kop,’ sputterde Holst, hernam: ‘Hals over kop.’</span></p>
				<p class="wp-plat"><span>Louis draaide aan de knop van de radio. Een kinderkoor zong met geknepen stemmetjes </span><span class="wpt-cursief">Miserere</span><span>, tien twaalf keer na mekaar, door mekaar, de klacht golfde, verstrooide zich in flardjes die fabelachtig weer samenklitten, een Gesticht vol engelen.</span></p>
				<p class="wp-witregel"><span> </span></p>
				<p class="calibre1"><span>Tante Violet was voor de zoveelste keer uit Brussel teruggekomen.</span></p>
				<p class="wp-plat"><span>‘De vijfde keer,’ zei Meerke.</span></p>
				<p class="wp-plat"><span>In haar knellende grijze deux-pièces, met een iets bleker Tirools hoedje op, een frivole bebloemde zijden sjaal die haar kinnen bedekte, op verpleegstersschoenen met een bolle top en verstandige blokken van hakken, schuifelde zij binnen, gooide haar slangenleren tas met een smak in Meerkes rieten zetel en stampte naar boven.</span></p>
				<p class="wp-plat"><span>‘Zonder boe of ba,’ zei Meerke. ‘Sedert dat zij geen school meer doet heeft zij geen manieren meer.’</span></p>
				<p class="wp-plat"><span>‘Zij eet te veel omdat zij geen man kan vinden en zij kan geen man vinden omdat zij te veel eet,’ zei Meerke. ‘Gelukkig dat die charlatan nu naar Frankrijk of ik weet niet waar vertrokken is. Niemand op ’t Ministerie mag zijn adres geven. ’t Schijnt dat Violet daar in de bureaus heeft staan stampen van koleire.’</span></p>
				<p class="wp-plat"><span>‘Om hare Hugenoot?’</span></p>
				<p class="wp-plat"><span>‘Zeg maar: Protestant.’</span></p>
				<p class="wp-plat"><span>‘De Hugenoten zijn Protestanten, Meerke.’</span></p>
				<p class="wp-plat"><span>‘Waarom noemen zij zich dan Hugenoten? Op ’t Ministerie weten ze niet waar hij is, maar de cadeaus van Violet Bossuyt, die manchetknopen, dat zijden hemd, dat abonnement op de bijlage van de Winkler Prins, die weten ze wel waar te zenden. Nu moeten we direct zeggen dat hij nobel werk heeft gedaan, Konrad, een echte Sint Franciscus, niets was hem te veel, dag in dag uit met zijn jeep door ’t land bij al de politiekers en de krijgsauditeurs gaan pleiten voor genadeverzoeken, hij heeft veel zwarten gered, dat moet gezeid zijn.’</span></p>
				<p class="wp-plat"><span>Zij legde haar wol opzij, keek door het raam naar de garage waar haar lieveling Nonkel Omer zat, lag of ijsbeerde. Zij nam de breipennen weer op.</span></p>
				<p class="wp-plat"><span>‘Hugenoot,’ zei zij schamper. ‘Een geluk dat hij gevlucht is. Anders vloog hij ook de bak in en ging ze hem alle dagen opzoeken met bananen en nootjes en vers ondergoed.’</span></p>
				<p class="wp-plat"><span>‘Gevlucht, Meerke?’</span></p>
				<p class="wp-plat"><span>‘Ach jongen, laten we erover zwijgen. Het leven is het leven.’ Maar zij kwam erop terug natuurlijk, de roddelprofetes, en na veel boosaardig gerekt geweifel zei zij dat Konrad, ook tijdens de oorlog, opgesloten bij Jules de timmerman, nooit opgehouden was met zijn hagenprekerij, meestal ’s nachts in schuren. De hele oorlog lang zegende hij boeren en boerinnen en gebood hij hun boekweit te eten. Maar nu had zijn ketterse leer hem achterhaald want een jeep met Poolse soldaten had de dochter van Vissenaken op een landweggetje gevonden, bloedend en met een kind nog aan haar vast met de navelstreng. Zij wilde niet mee in de jeep, maar zij was te zwak. Want dat was een van de duivelse Hugenootse reglementen. Als ze ziek waren mocht er geen dokter bij. Als zij voelden dat een kind geboren zou worden moesten ze de vrije natuur inlopen tot ze niet meer konden en dan gaan liggen met hun buik naar de zon of de sterren.</span></p>
				<p class="wp-plat"><span>‘En was dat kind van de dochter van Vissenaken...’</span></p>
				<p class="wp-plat"><span>‘Het is blijven leven. Maar dat maakt geen verschil voor het gerecht. Onze Lieve Heer moet zijn getal hebben en alleman mag zijn eigen godsdienst hebben, dat staat in de wet, maar zoiets gaat over de schreef.’</span></p>
				<p class="wp-plat"><span>‘Maar was dat kind van hem, van Konrad?’</span></p>
				<p class="wp-plat"><span>‘Hoe kunt ge dat ooit weten, jongen? – hij heeft veel boerinnen gezegend in hun schuur en niet alleen met Hugenoots wijwater. En uw tante, op een dag begon ze koortsblaren op haar lip te krijgen, de een na de andere. Voor mij heeft ze dat van hem gekregen. Ze heeft er crème op gedaan en het is weggetrokken, dat wel, maar ik ben toch achter haar rug naar pastoor Mertens getrokken om het te vertellen. – Ik zeg nu wel dat hij naar Frankrijk gevlucht is, maar hij sprak nogal dikwijls over Zwitserland, over Zwingli in Zwitserland. Pastoor Mertens zal wel weten waar dat ligt.’</span></p>
				<p class="wp-witregel"><span> </span></p>
				<p class="calibre1"><span>Hij zwierf in steeds nauwere cirkels rond Michèle’s huis maar durfde niet aan te bellen. Want als hij zou bellen zou zij niet opendoen. En als zij zou opendoen zou zij vragen: ‘Jongen, wat kan ik voor u doen?’ Overigens, zij was het die zich schaamde over haar borstpartij, dus was zij het die, op haar fiets, langs ‘Zonnewende’ moest komen hunkeren. Het irriteerde hem dat hij een tweede nummer van </span><span class="wpt-cursief">Les Nouvelles Littéraires</span><span> had moeten kopen. Raf was niet thuis. Hij had geen zin om naar Holst toe te gaan, hem te storen terwijl hij geknield lag voor een foto van Madame Laura, beschenen door een kerstboomkaarsje.</span></p>
				<p class="wp-plat"><span>Vanuit de oprijlaan, tussen de dahlia’s, hoorde hij Mama een brief van Papa voorlezen, een vertrouwelijk, kalm geluid. In de achterkeuken schopte hij tegen een rij klompen, de lezing stopte abrupt. Ongelovig zag hij Tante Violet, Meerke en Anna die aan de tafel zaten. Op het zeildoek voor hen stonden kopjes koffie en een okergele cake, de vrouwen keken naar Mama die rechtop stond met in haar hand zijn schrift, het in verschoten bruin linnen gebonden, langwerpig kasdagboek. Zij sloot het boek met een unheimlich klapje.</span></p>
				<p class="wp-plat"><span>‘Zet u, Louis,’ zei Meerke. ‘Een stukje cake? Het is Anna’s moeder die hem gebakken heeft.’</span></p>
				<p class="wp-plat"><span>Hij sprong op zijn moeder af, zij ontweek hem, hield het schrift ver van hem af, zij zou het naar Tante Violet gooien als bij basketbal, en die naar Anna, het was een vrouwenteam. Het kwaad was geschied. Maar die vrouwen, over wie hij heerste en die hij bij Raf zijn ‘harem’ had genoemd, schenen de monsterlijke omvang van hun overtreding niet te beseffen. Kome wat komen moet.</span></p>
				<p class="wp-plat"><span>Hij hapte in de cake, propte zijn mond vol.</span></p>
				<p class="wp-plat"><span>‘Het is wreed schoon wat ge geschreven hebt,’ zei Meerke.</span></p>
				<p class="wp-plat"><span>Tante Violet knikte. ‘Wij hebben ons hier al een kwartiertje goed geamuseerd, Anna vooral. Maar ze verstaat zekere uitdrukkingen niet.’</span></p>
				<p class="wp-plat"><span>‘Het is toch over ons, ik wist het,’ zei Mama en hield het schrift onder haar oksel. Warm schrift.</span></p>
				<p class="wp-plat"><span>‘Het gaat helemaal niet over u,’ zei Louis. De helft van de cake was op, Tante Violet sneed gauw een brokkelig stuk af.</span></p>
				<p class="wp-plat"><span>Mama leunde met haar breedgeworden billen tegen het aanrecht, bracht het schrift naar haar neus, en las voor met een deftig afstandelijk timbre.</span></p>
				<p class="wp-plat"><span>‘Er heerste een element van grote zelfzuchtigheid onder alle bewoners van de protserige villa.’</span></p>
				<p class="wp-plat"><span>‘Protserig,’ zei Anna, ‘dat is nu zo’n woord, ik heb dat nog nooit gehoord, is dat Hollands?’</span></p>
				<p class="wp-plat"><span>‘Dat wil zeggen: pretentieus,’ zei Tante Violet. ‘En houd nu uw mond.’</span></p>
				<p class="wp-plat"><span>‘Eenieder zat vergenoegd zoals in de schil ener banaan, gaf geen zier om wat er zich in de buitenwereld afspeelde en zorgde er voornamelijk voor zich te omgeven met alles wat mode en luxe kunnen aanbieden. In het bijzonder was dat alzo bij de vrouw die haar meest moederlijke plichten verzuimde en in de ergste onzedelijkheid kon vervallen.’</span></p>
				<p class="wp-plat"><span>‘Onredelijkheid!’ riep Louis.</span></p>
				<p class="wp-plat"><span>‘Het is omdat ge nooit een slingertje onder uw ‘z’ zet,’ riep Mama harder. Zij hernam. ‘Zij, zij bracht namelijk haar leven door in de zon van haar eigen egoïsme en dacht daardoor niet aan de schaduwen die door haar zelfzuchtigheid vielen over haar nabestaanden die de verheerlijking van haar zelf, een verguldsel van haar wezen, moesten ondergaan elke dag die de Heer schiep...’</span></p>
				<p class="wp-plat"><span>‘Waar haalt hij toch die zinnen en die woorden?’ zei Meerke.</span></p>
				<p class="wp-plat"><span>‘Hij kan er zo een schone draai aan geven,’ zei Anna.</span></p>
				<p class="wp-plat"><span>‘Ondertussen is het over mij dat hij kwaad spreekt,’ zei Mama.</span></p>
				<p class="wp-plat"><span>‘</span><span class="wpt-cursief">Mode en luxe</span><span>, dat is overdreven,’ zei Tante Violet, ‘wij komen niets tekort, maar mode en luxe, Louis... wat is er?’</span></p>
				<p class="wp-plat"><span>Hij kon het niet tegenhouden. Hij dacht dat hij even afstandelijk als haar voorleestoon de droesem van deze kelk had kunnen drinken. Hij schaamde zich diep dat Anna het zag, maar hij zag de keuken en de verraadster in een waas, proefde het zout van tranen.</span></p>
				<p class="wp-plat"><span>‘Ge moet u dat niet zo aantrekken.’</span></p>
				<p class="wp-plat"><span>‘Wij vinden het allemaal schoon.’</span></p>
				<p class="wp-plat"><span>‘Louis,’ zei Mama, als tegen de tekkel Bibi Zwo.</span></p>
				<p class="wp-plat"><span>Nu wist hij waarom zijn traanklieren hadden gewerkt. Omdat in Mama’s gevoelloze onbeklemtoonde voorlezing zo onherroepelijk duidelijk was geworden dat het talentloze, onwaardige onzin was die zij las.</span></p>
				<p class="wp-plat"><span>‘Ik weet niet of de mensen zoiets gaarne lezen,’ zei Meerke. ‘Want</span><span class="wpt-cursief"> wij </span><span>weten dat het van u komt, wij kennen u.’</span></p>
				<p class="wp-plat"><span>‘Lees een beetje verder, Madame Constance,’ zei Anna.</span></p>
				<p class="wp-plat"><span>‘Nee, genoeg!’</span></p>
				<p class="wp-plat"><span>‘Doe niet zo kinderachtig, Louis. De mensen van </span><span class="wpt-cursief">Het Laatste Nieuws</span><span> gaan het ook lezen, waarom wij niet!’</span></p>
				<p class="wp-plat"><span>‘Lees het einde, Constance, dat we een gedacht krijgen van het geheel.’</span></p>
				<p class="wp-plat"><span>Mama sloeg de pagina’s om. ‘...bijna zonder enige inspanning orgelde de melodie uit de keel van Mevrouw Horforêt en toen stierf de laatste noot weg, rein en zuiver als de klank van trillend kristal. Zij stortte uitgeput maar verzaligd neer op de canapé. Meneer Horforêt wiens gemoed vol zon was geweest vroeg zich af welke bevelen uit haar lippen zouden vloeien en of hij haar blindelings zou gehoorzamen.’</span></p>
				<p class="wp-plat"><span>‘Is het dan gedaan?’ vroeg Meerke.</span></p>
				<p class="wp-plat"><span>‘Meer staat er niet.’</span></p>
				<p class="wp-plat"><span>‘Het is een raar einde,’ zei Anna.</span></p>
				<p class="wp-plat"><span>‘Eén opmerking,’ zei Tante Violet. ‘De noot stierf weg en zij viel op de canapé. Wie? De noot?’</span></p>
				<p class="wp-plat"><span>‘Maar nee, Mademoiselle Violet. Het was die vrouw natuurlijk,’ zei Anna.</span></p>
				<p class="wp-plat"><span>‘Ik viel op de canapé,’ zei Mama. ‘Ik.’ Zij gleed van het aanrecht, en lag met haar hijgende borst in het schort van katoen-mousseline tegen de tafel, zij legde haar gezicht, mat van het rijstpoeder Tokalon tegen het zeil en sperde haar grijze spottende ogen waar ooit gouden spikkeltjes in flonkerden. ‘Zo lag ik uitgeput maar verzaligd.’</span></p>
				<p class="wp-plat"><span>Zij richtte zich op. ‘Gij gaat de prijs van </span><span class="wpt-cursief">Het Laatste Nieuws</span><span> winnen. Wedden?’</span></p>
				<p class="wp-plat"><span>‘Als ’t allemaal zo schoon geschreven is, zeker,’ zei Meerke.</span></p>
				<p class="wp-plat"><span>‘Die vrouw, die mevrouw Horforêt, doet mij denken aan de hertogin van Windsor,’ zei Tante Violet. ‘Ook zo’n egoïste.’</span></p>
				<p class="wp-plat"><span>De cake was op. Louis plette kruimels met een natte wijsvinger, at ze. De cake was droog, bleef steken in zijn keel. Hij moest niezen. Hij trachtte het tegen te houden. Tranen, niezen, zaad ophouden. </span><span class="wpt-cursief">Toujours sourire.</span><span> Op de knieën van zijn Manchester broek vielen twee wijde druppels bloed, het bloed liep in zijn mond. Meerke zag het als eerste en riep: ‘Jongetje!’</span></p>
				<p class="wp-plat"><span>Hij ving Anna’s blik op vol walg en vrees. Meerke hield een natte handdoek tegen zijn neus. ‘Laat mij,’ zei Mama. Zij kneep zijn neus dicht met twee warme vingers. Zij hield zijn hoofd achterover tegen haar borst. ‘Wacht,’ zei zij. ‘Stilletjes, het is niets.’</span></p>
				<p class="wp-plat"><span>Uit haar schortzak haalde zij een van haar belachelijke ragfijne zakdoekjes. Het werd rood. Toen waste zij met de natte zakdoek zijn wangen, zijn lippen. Hij beet in de zakdoek. Langs de top van zijn Seynaeve-neus loensend zag hij de bijna onbewogen, wrede blik die zich in hem haakte, terwijl ze murmelde en hem tegen zich aanduwde. In geen jaren was hij zo dichtbij haar geweest.</span></p>
				<p class="wp-plat"><span>‘Frau Seynaeve,’ zei hij als een van de simulanten in de infirmerie van de </span><span class="wpt-cijfers">erla</span><span> die zich verminkten om bij haar te zijn. Onafhankelijk van hemzelf ging zijn hand naar omhoog en kroop als een bevrijd koel kalm vlezig dier langs haar schouder, haar keel, haar kaakbeen.</span></p>
				<p class="wp-plat"><span>‘Blijf liggen,’ zei zij.</span></p>
				<p class="wp-plat"><span>Zijn vingers streelden haar wang. Hij zag de attente wijven om hen heen en sloot zijn ogen, wreef zijn nek tegen zijn moeders borst, ik mag dit nooit vergeten, blijdschap is iets dat bestaat. Mama.</span></p>
				<p class="wp-plat"><span>‘Stil,’ zei zij maar het was bestemd voor de andere vrouwen, die de keuken begonnen op te ruimen. Hij bleef zijn ogen dichtpersen. Zij draaide haar bovenlijf zodat zijn hand wegviel en toen was hij weer een kind als alle andere of als Ivo Liekens van wie men zei dat hij tot zijn vierde jaar aan de borst van zijn moeder had gehangen of als die kinderen aan de Orinoco op wier schouders de moeders een gevlochten grasmat vol termieten drukken om ze te harden tegen allerhande verdriet in het verder leven, zij duwde hem zachtjes, zeer traag weg van haar fluwelen, geurende warmte. ‘Ga wat op uw bed liggen,’ zei zij.</span></p>
				<p class="wp-plat"><span>Hij nam zijn schrift mee naar boven. Met zijn hoofd ver achterover scheurde hij het, zoals op de kermis in Walle de Sterkste Man van Vlaanderen telefoonboeken vaneen reet. Hij verbrandde het schrift in zijn potkacheltje, pookte in de zorgvuldig geschreven regeltjes, in de blauwe vlam, de witte rook.</span></p>
				<p class="wp-plat"><span>Hij werd wakker met een korst in zijn neusgaten. Hij pulkte. Begon aan een nieuw schrift. Mama was nog zo stom niet toen ze vroeg of zijn verhaal over het Gesticht van Haarbeke ging. Gejaagd als Papa, koud als Peter tijdens zijn leven (en zeker nu, grijnsde Louis) schreef hij: ‘Dondeyne had een van de zeven Verboden Boeken onder zijn schort verstopt en mij meegelokt.’ Hij schrapte het woordje ‘mij’ en verving het door ‘Louis’.</span></p>
				<p class="wp-witregel"><span> </span></p>
				<p class="calibre1"><span>Theo van Paemel trok een grimas terwijl hij met beide handen zijn kuit beetnam en vijf centimeter van zich af zette. ‘Het is geen lachspel, zo’n been, vooral daar ik heel de tijd op de been ben, van hier naar ginder, ik weet niet meer waar mijn hoofd staat, maar ik moest naar hier komen, ge weet hoe ik u altijd gerespecteerd heb, Constance.’</span></p>
				<p class="wp-plat"><span>Hij vertelde dat hij nu pas teruggekomen was uit Holland. De </span><span class="wpt-cijfers">sd</span><span> had daar lelijk huisgehouden en hij had daar nog alle moeite van de wereld gehad om zijn positie te verklaren. ‘Want de Hollanders verstaan geen kloten, Constance. Zij interesseren zich helemaal niet aan België. Ge waart bij de </span><span class="wpt-cijfers">rex</span><span>-isten, zeiden ze en ze bedoelden het Einsatzkommando van de West-Vlamingen. Een grote muil over de collaboratie van de Vlamingen maar aleens niet weten hoe de verschillende formaties heetten. Enfin. Ik zeg: ‘‘Ja, ik was bij de </span><span class="wpt-cijfers">sd</span><span>, officieel, ge kunt de dossiers nakijken.” Zij wilden mij gelijk de handboeien omdoen. Ik zeg: ‘‘Hola, telefoneer eerst eens naar die of die numero.” Zij wilden niet. Ik zeg: ‘‘Hola, mannekes” en ik heb zo een naam of twee drie laten vallen. En toen ze getelefoneerd hadden was het van ‘‘Excuus, zeg!” en ‘‘Sorry hoor!” Enfin. Waarvoor ik gekomen ben. Toevallig ben ik op een vergadering van onze Liga eergisteren, die is opgericht in augustus Veertig, want wij waren de eersten, Constance, om tegen de nazi’s te opereren, wij hebben niet gewacht op Radio Londen. En wat hoor ik? Dat onze kameraad, de politiecommissaris Van Dieken, die wij onder ons natuurlijk het Kieken noemen, op stap is geweest de dag tevoren met John Wallaert van Outryve, dat is normaal, Van Dieken en Wallaert zijn gezworen kameraden, twee schone smeerlappen die elkaar gevonden hebben. En, af en toe, zo een keer of twee in de week doen ze de toer van alle vrouwen van Zwarten die binnen zitten. Ge ziet van hier dat ze getrakteerd worden, zuipen en smeren, om van de rest niet te spreken, ge verstaat mij, al die vrouwen peinzen dat als ze maar goed staan met de krijgsauditeur... Wel ja, nog een druppelke. Alhoewel dat ik absoluut niet mag van de dokter voor mijn been... Nu komt het schoonste, Constance. Die propere baron van mijn kloten Wallaert van Outryve is dan maar ’s morgens thuis toegekomen, en wat vindt hij thuis? Heel zijn familie, zijn moeder, zijn zusters, de moeder van zijn vrouw, heel de hutsekluts, want die nacht had zijn vrouw een kleine gekregen, en met zijn zat hoofd is hij op de grond gaan liggen schreien van contentement.</span></p>
				<p class="wp-plat"><span>Enfin, wat de kwestie is, Constance, en waarvoor ik kom, omdat ik u respecteer, die Wallaert, vooral nu dat zijn vrouw uit de circulatie is, is een hete bok lijk geen tweede, hij is, om het op zijn schoon-Vlaams te zeggen, gevoelig voor vrouwelijk schoon. Zodat het misschien geen al te slecht gedacht zou zijn, moest ge hem persoonlijk gaan bezoeken, in alle eer en deugd, wel te verstaan, dat spreekt vanzelf.’</span></p>
				<p class="wp-plat"><span>Mama knikte. Louis knikte. Van Paemel beschikte.</span></p>
				<p class="wp-plat"><span>‘Maar meneer van Paemel, als gij zo tegen de Duitsers waart, waarom hebt ge dan in het College Ceusters en De Coene opgehaald met de </span><span class="wpt-cijfers">sd</span><span>?’</span></p>
				<p class="wp-plat"><span>Theo van Paemel draaide het leeg kelkje tussen zijn vingers. Louis schonk in.</span></p>
				<p class="wp-plat"><span>‘Ik ben tegen iedereen,’ zei hij. ‘Omdat iedereen mij nodig heeft.’ En Mama knikte alsof zij dit begreep, alsof zij het daar mee eens was.</span></p>
				<p class="wp-plat"><span>‘Ge moet leren verder kijken dan uw neus lang is,’ zei Van Paemel. ‘’t Is daarom dat ik nu een tijdje wacht om naar Walle terug te gaan. De meeste mensen </span><span class="wpt-cursief">peinzen</span><span> dat zij mij gezien hebben als handlanger van de Duitsers.’</span></p>
				<p class="wp-plat"><span>‘Maar, meneer van Paemel, zij </span><span class="wpt-cursief">hebben</span><span> u toch gezien.’</span></p>
				<p class="wp-plat"><span>‘Als wat? Ik weet zelf soms niet meer waar mijn hoofd staat, bij de </span><span class="wpt-cijfers">sd</span><span> of bij de Sûreté Générale, hoe kunnen de meeste mensen het weten?’</span></p>
				<p class="wp-witregel"><span> </span></p>
				<p class="calibre1"><span>Een donkerblonde vrouw, die nu kastanjebruin geverfd is met nog een glans van de vorige rode spoeling, en nog goed bewaard is, niettegenstaande haar zevenendertig jaar, alhoewel getekend door het heimelijk ongemak dat melancholia heet, trad vastberaden het kantoor binnen van de vertegenwoordiger van het Belgische gerecht.</span></p>
				<p class="wp-plat"><span>(Als ge nu mijn nieuw schrift inkijkt, Mama, maak dat ge wegkomt.)</span></p>
				<p class="wp-plat"><span>Een dame op leeftijd, mijn moeder, wandelde gezwind de kamer binnen van de krijgsauditeur.</span></p>
				<p class="wp-plat"><span>(Mama, ga weg, zeg ik u!)</span></p>
				<p class="wp-plat"><span>In de schaduw van het Belfort, op de hoogte van een van de twee emblemen van Gent-vast-als-cement (het eerste de vuurspuwende draak zijnde), namelijk de Mammelokker, een uitgemergelde grijsaard die in zijn gevangencel de welige borst krijgt van zijn dochter, had op de tweede verdieping van een imposant negentiende-eeuws gebouw het krijgsauditoriaat zijn burelen. Mevrouw S., kettingrookster, hijgde van het nochtans korte trappenklimmen, stootte een gecapitonneerde deur open en trad in de zondoorvlamde ruimte waar de krijgsauditeur haar opwachtte.</span></p>
				<p class="wp-plat"><span>De man was niet alleen van kleine adel maar ook als persoon onaanzienlijk. Zoals kleine naturen op belangrijke posten plegen te doen boog hij zich geruime tijd met een gewichtig air over papieren. Mevrouw S. vertikte het om haar aanwezigheid te onderlijnen. Wel kreeg zij een blos van ergernis. Want zij kon op ditzelfde ogenblik niet vluchten, zij was namelijk op de eerste verdieping achter de rijkswachter zijn rug geslopen. Indien zij nu, achternagezeten door de krijgsauditeur aan wie zij een klinkende mep had toegediend, in die rijkswachter zijn armen viel, zou deze menen met een Zwarte Charlotte Corday te doen te hebben, met de bommelbaron Zeep als schamele Marat. Mevrouw S. was laf en kuchte.</span></p>
				<p class="wp-plat"><span>De krijgsauditeur zei: ‘Mevrouw, uw zaak staat er niet goed voor.’</span></p>
				<p class="wp-plat"><span>‘De zaak van mijn echtgenoot.’</span></p>
				<p class="wp-plat"><span>De krijgsauditeur monkelde superieur, schroefde zijn bril vast op zijn neus. ‘Uiteraard heb ik het dossier nog maar vluchtig kunnen inkijken maar wat ik er ontwaard heb is van zo’n aard dat ik u ernstig moet vragen uw insisterende houding te milderen. U heeft voorspraak, vooraanstaande politieke figuren hebben, ongetwijfeld onder druk van het bisdom West-Vlaanderen, gunstige verklaringen afgelegd, desalniettemin...’</span></p>
				<p class="wp-plat"><span>‘Zelfs bij een vluchtige studie moet uw juristenoog geregistreerd hebben dat de aantijgingen...’</span></p>
				<p class="wp-plat"><span>Hij hief bezwerend maar onwennig zijn pols met gouden horloge, als een verkeersagent de eerste dienstdag in een kalm kwartier. ‘De aanklachten zijn legio. En moeten stuk voor stuk sereen onderzocht worden.’</span></p>
				<p class="wp-plat"><span>Vanachter een oosters, strakgespannen zijden paravent waarop kraanvogels en hibiscusbloemen in een eeuwig bevriezend vlak vastgepind zaten (de oosterling kent geen perspectief of wil het niet kennen) hoorde Mevrouw S. het geschraap van een keel dat zij voor een blijk van instemming hield en het verschuiven van een stoel.</span></p>
				<p class="wp-plat"><span>‘U bent ongeduldig, mevrouw. In uw plaats zou ik dat ook zijn. Maar elementaire fair play gebiedt dat iedereen gelijkberechtigd wordt. Kijkt u zelf.’ Hij wees met het gebaar dat straks in het Paleis der Gerechtigheid zou dienen om met zwarte wijde mouwen het hoofd van een landverrader te eisen. ‘Wij zijn pas aan de letter D beland.’</span></p>
				<p class="wp-plat"><span>Onwillekeurig strekte Mevrouw S. een aarzelende hand in de richting van de hoge stapel dossiers.</span></p>
				<p class="wp-plat"><span>‘U kunt moeilijk insinueren dat ik de volgorde van het alfabet dooreen zou halen.’</span></p>
				<p class="wp-plat"><span>De vrouw stak zonder toestemming te vragen een Lucky Strike op.</span></p>
				<p class="wp-plat"><span>‘En de behandeling versnellen zou ten koste gaan van de zorgvuldigheid. Wij beschikken gelukkig over competent personeel, maar onze tijd op aarde is beperkt, Mevrouw S.’ (De s gesist als een heks, omineus, sardonisch.)</span></p>
				<p class="wp-plat"><span>‘U heeft dus geen tijd?’</span></p>
				<p class="wp-plat"><span>‘Mevrouw, ik werk hier dag en nacht zonder dat er overuren betaald worden zoals usance is in de privé-sector waar uw man in bedrijvig was.’</span></p>
				<p class="wp-plat"><span>‘Hoe laat was u hier vanmorgen, mijnheer de auditeur?’</span></p>
				<p class="wp-plat"><span>Achter het oriëntaals paneel weerklonk een waarschuwend en tegelijkertijd geamuseerd hoestje.</span></p>
				<p class="wp-plat"><span>‘Mevrouw, het past u ten enenmale niet om mij een verhoor af te nemen. Ik vrees dat u de rollen omkeert.’</span></p>
				<p class="wp-plat"><span>‘Hoe laat zijt gij uit uw nest gerold?’ zei Mevrouw S. met bonkend hart. ‘En hoe laat zijt gij er </span><span class="wpt-cursief">in</span><span> gerold?’</span></p>
				<p class="wp-plat"><span>‘Mevrouw...’</span></p>
				<p class="wp-plat"><span>‘Natuurlijk hebt gij geen tijd om een dossier te onderzoeken als gij hele nachten wallebakt, de vrouwen van Vlamingen lastigvalt en u met uw kornuiten strontzat zuipt op de kosten van gevangenen.’</span></p>
				<p class="wp-plat"><span>Het verbouwereerd schichtig gezicht van de krijgsauditeur vertoonde de van smart gefronste menselijke trekken die men getekend ziet op de zolen van voeten waarvan de tenen eksterogen hebben als verschrikte mensenogen, met uiteenspattende straaltjes en streepjes, die Saltraten Rodell aanbevelen, helende zouten die de eksterogen verzachten tot diep in de wortels zodat men algauw schoenen van een volle maat kleiner kan dragen, zoals de moeder van Mevrouw S. weldra hoopte te doen.</span></p>
				<p class="wp-witregel"><span> </span></p>
				<p class="calibre1"><span>‘Hij verschoot zich dood!’ Mama veegde juichend van triomf met haar mouw een asbak van de keukentafel. ‘’t Geeft niet,’ schreeuwde zij. ‘Ik betaal er u vijf nieuwe.’</span></p>
				<p class="wp-plat"><span>‘Ge zoudt beter uitscheiden met roken, dan hebben wij hier in huis geen asbak meer nodig,’ zei Tante Violet.</span></p>
				<p class="wp-plat"><span>‘Vertel verder,’ zei Meerke.</span></p>
				<p class="wp-plat"><span>‘Ik was opgewonden lijk een horloge. Ik kon niet meer stoppen. Ik zette mijn grootste muil op. Ik zeg: ‘‘Stuk crapuul, ge laat godverdomme uw wijf uwe kleine kopen binst dat ge u een stuk in uw kloten zuipt!” – ‘‘Maar Madame toch,” piepte hij, ‘‘in godsnaam, denk aan mijn positie.” Ik zeg: ‘‘Gij, gij had aan uw vrouw moeten peinzen, die in positie was!” – ‘‘Maar ik heb haar een vakantie beloofd in Nice. Vraag het haar!”’ </span></p>
				<p class="wp-witregel"><span> </span></p>
				<p class="calibre1"><span>Het was in de onmiddellijke omgeving van mevrouw S. bekend dat als zij eenmaal op de denderende trein van haar woede zat, het moeilijk afremmen was. Dit houdt verband met het feit dat ze in dergelijke gevallen migraine voelde opkomen (iets wat in het dierenrijk veelvuldig voorkomt, </span><span class="wpt-cursief">vide</span><span> de studies van de Veeartsenijschool van Pennsylvania over de relatie van ontevredenheid en koppijn bij runderen).</span></p>
				<p class="wp-plat"><span>Mevrouw S. zwiepte met haar kolerieke linkerhand langs de stapels dossiers, de dossiers lieten hun omslagen en de omslagen lieten hun papieren los waartussen nummers van </span><span class="wpt-cursief">Paris-Hollywood</span><span>, en deze wiekten en landden door heel het kantoor. Mevrouw S. stortte zich op het paravent en trok eraan.</span></p>
				<p class="wp-plat"><span>Later verklaarde zij dat ze op dat ogenblik van verblinding in de mening verkeerde, afgaande op de door slapeloosheid en geestrijk nat afgetobde gelaatstrekken van de auditeur die een totale paniek uitdrukten, dat er zich achter het kamerscherm (met de voor de hand liggende connotaties van frivoliteit en libido die zich aan haar opdrongen, onder andere omdat zij een foto gezien had van het interieur dat de vrouw van Holst vroeger gehad had in Brussel en dat ingericht was door een decorateur op de aanwijzingen van de huidige minister Baelens) een van de ongelukkige vrouwen bevond met wie hij de vorige nacht op zwier was geweest, de echtgenote of de zuster of de dochter van een gekend inciviek, dus een van haar </span><span class="wpt-cursief">zusters</span><span>. Niet dat zij die zuster van enige oneer wilde redden. Het was eerder vrouwelijke nieuwsgierigheid en vooral die blinde drift, die woede die spóót (zoals er in Nieuw-Zeeland een streek is waar de aardkorst zo dun is dat er een straal stoom uitspuit als men er zijn wandelstok tot op een zekere diepte insteekt, Mevrouw S. had een dunne huid en de Heer Krijgsauditeur Wallaert van Outryve was de wandelstok).</span></p>
				<p class="wp-plat"><span>Het kamerscherm neeg, kantelde en smakte tegen de hoestende figuur die opsprong en de zijden kraanvogels tegenhield. Het was een klerk met een buitensporig grote schedel. Hij kreeg het scherm overeind en boog, zei een beleefdheidsformule die onvermeld moet blijven omdat hij op dat ogenblik een Tintenkuli-vulpen dwars in zijn mond had.</span></p>
				<p class="wp-plat"><span>‘Mag ik u mijn vriend Daniël Villiers de Rodebeke voorstellen die thans mijn stagiair is maar in een zeer nabije toekomst mijn associé wordt.’</span></p>
				<p class="wp-plat"><span>De vulpen vond haar weg achter de stagiair zijn oor. ‘Ik heb niets, maar dan ook niets gehoord,’ zei het bijna-waterhoofd.</span></p>
				<p class="wp-plat"><span>‘Ik ook niet,’ zei de auditeur en op dat ogenblik had hij het voorkomen van iemand die normaliter een spreekhorentje nodig had.</span></p>
				<p class="wp-witregel"><span> </span></p>
				<p class="calibre1"><span>‘Ik zeg ‘‘Wat?”’ zei Mama. ‘ ‘‘Wat? Moet ik uw oren uitkuisen?” – ‘‘O, alstublieft niet, Madame!” zegt hij. ‘‘Ik wou u alleen maar zeggen, dat wat er in dit bureau gezeid geweest is, niet buiten deze muren mag.” – Ik zeg: ‘‘Wat? Ik ga mij generen! Ik telefoneer vandaag nog naar </span><span class="wpt-cursief">De Gazet van Antwerpen</span><span>.” – ‘‘Madame,” zegt die charlatan van Villiers de Rodebeke, ‘‘zou natuurlijk bij ons een verklaring kunnen indienen dat zij ziek is, met het attest van een serieuze dokter.” – ‘‘Dat zou een groot verschil kunnen maken,” zegt de andere, ‘‘al het verschil van de wereld.”’ </span></p>
				<p class="wp-plat"><span>‘Villiers de Rodebeke, ik moet dat kennen,’ zei Tante Violet, ‘is dat niet van de tak die in Lootenhulle woont, op ’t Wit Kasteel?’</span></p>
				<p class="wp-plat"><span>‘Nu moet ik zo rap mogelijk naar Dokter Vandenabeele om een attest.’</span></p>
				<p class="wp-plat"><span>‘Zeg dat ge ’t aan uw nieren hebt. Dat ze geblokkeerd zijn. Dat is niet na te gaan,’ zei Tante Violet.</span></p>
				<p class="wp-plat"><span>‘Of dat ik een serieus gebrek aan kalk heb,’ zei Mama. Het was tegen Louis gericht. Zij keek naar hem, naar zijn tanden, naar zijn vingernagels die reeds van in haar buik haar kalk hadden opgeslorpt.</span></p>
				<p class="wp-witregel"><span> </span></p>
				<p class="calibre1"><span>Op een namiddag als een andere belde Tante Berenice aan de voordeur van ‘Zonnewende’ waar nooit iemand aanbelde.</span></p>
				<p class="wp-plat"><span>‘Ik durfde niet direct langs achteren te komen,’ zei zij.</span></p>
				<p class="wp-plat"><span>‘Ik verschoot mij dood,’ zei Meerke, ‘ik dacht dat het een telegram was.’</span></p>
				<p class="wp-plat"><span>‘Mag ik binnenkomen, Moeder?’</span></p>
				<p class="wp-plat"><span>‘Maar Berenice toch!’</span></p>
				<p class="wp-plat"><span>‘Ik wilde eerst een kaartje schrijven, maar ik dacht: zie dat ze niet antwoordt.’</span></p>
				<p class="wp-plat"><span>‘Ge zijt wel gekomen.’</span></p>
				<p class="wp-plat"><span>‘Louis, ge zijt lijk een andere. Helemaal anders.’</span></p>
				<p class="wp-plat"><span>‘Hoe dat, Tante?’</span></p>
				<p class="wp-plat"><span>‘Ik zal het u morgen zeggen. Ik moet er over nadenken. Ge kent mij, het moet bij mij nogal precies zijn. Of zeg ik iets verkeerds?’</span></p>
				<p class="wp-plat"><span>In de keuken zette zij haar koffer neer, legde haar paraplu schuin in de hoek tegen de muur, hees heel even haar jurk op en knielde. Met gebogen hoofd zei ze: ‘Moeder, ik vraag u om vergiffenis.’</span></p>
				<p class="wp-plat"><span>Meerke gaf haar met de duim een kruisje op het voorhoofd. Tante Berenice sprong overeind en trok haar jas uit. ‘Goed,’ zei zij. ‘Zijn er hier schotels te wassen?’ en liep naar de achterkeuken.</span></p>
				<p class="wp-plat"><span>‘Zij is geen haar veranderd,’ zei Meerke. ‘Ik ben content. Want zij kan onze Omer verzorgen. Die twee waren niet van elkaar weg te slaan toen dat ze kinderen waren.’</span></p>
				<p class="wp-plat"><span>Maar Omer weigerde naar de deur van de garage of naar het raam te komen. Tante Berenice riep met een kinderstemmetje: ‘Mèrke, Mèrke,’ en perste haar gezicht tegen het glas. Maar waarschijnlijk dacht hij dat die vreemde hem voor Meerke hield. Hij had een van zijn slechte dagen.</span></p>
				<p class="wp-witregel"><span> </span></p>
				<p class="calibre1"><span>‘Is het een goede dag of een slechte dag, Nonkel Omer?’</span></p>
				<p class="wp-plat"><span>‘Een goede dag, Louis. Gisteren was het een slechte dag.’</span></p>
				<p class="wp-plat"><span>‘Uw zuster, Berenice, is gearriveerd.’</span></p>
				<p class="wp-plat"><span>‘Ik heb haar goed gekend. Goed gekend.’</span></p>
				<p class="wp-plat"><span>‘Zij heeft u nog geroepen.’</span></p>
				<p class="wp-plat"><span>‘Dat is jammer, want gisteren was het een slechte dag.’</span></p>
				<p class="wp-plat"><span>‘Dat was drie dagen geleden.’</span></p>
				<p class="wp-plat"><span>‘Het is een teken dat zij niet kan roepen. Hector kan wel roepen. Waarom zij niet?’</span></p>
				<p class="wp-plat"><span>‘Zij komt vanavond weer.’</span></p>
				<p class="wp-plat"><span>‘Wij gaan zien. Wij gaan zien.’</span></p>
				<p class="wp-plat"><span>‘Komt ge in huis om te kaarten, Nonkel Omer?’</span></p>
				<p class="wp-plat"><span>‘Nee, ik geloof dat ik vandaag eens niet buiten kom.’</span></p>
				<p class="wp-plat"><span>‘Maar ge komt al een week niet buiten.’</span></p>
				<p class="wp-plat"><span>‘De slechte dagen, dat telt niet mee voor een week. Broeder Benjamin verstond dat ook niet. ‘‘Alle dagen zijn gelijk,” zei hij en krak met de matrak op uwe kop. ‘‘Het is geen matrak,” zei Broeder Benjamin, ‘‘het is een goedendag.” En krak op uwe kop. ‘‘Ik zie niet gaarne triestige aangezichten, ge hebt een dak boven uw hoofd en eten in uw mond en als ’t nodig is vagen wij uw gat af, ’t minste dat ge kunt doen is niet zo’n triestig aangezicht trekken als ik passeer,” en krak met de goedendag, ‘‘ge moet goedendag zeggen tegen het leven,” zei hij, ‘‘allee, kom op, allemaal samen, Leven, goedendag! Leven, goedendag! en Nieuwe morgen zonder zorgen!” en Broeder Benjamin zong het hardst van allemaal. Soms waren we content. Wat denkt ge, Louis, waren we content? Ge hebt gelijk, ik mag niet vragen, ik moet mijn plaats kennen. Ik ga nooit content zijn lijk vroeger, soms vertrekt mijn mond en ik hoor iets lijk een rochel of een mossel in mijn keel die er uit wil, maar lachen is het niet zelfs al is het de beste dag en die komt maar als het geen dag meer is maar nacht.</span></p>
				<p class="wp-plat"><span>‘Konrad zei: ‘‘Kijk in mijn ogen, ge gaat wel moeten lachen,” en ze zeggen dat ik gelachen heb maar als ge ’t zelf niet weet, Louis, hebt ge dan gelachen? En zelfs al zou ik gelachen hebben wil dat zeggen dat ik content ben? ‘‘Kijk in mijn ogen,” zei Konrad, dat is makkelijk zeggen, als ge weet dat ge verdrinkt in zijn ogen en dat ze u meezuigen in het donker en voor dat ge ’t weet zijt ge verdwenen en daar zit het woordje ‘‘wenen” in, Louis, nee, niet Wenen in Duitsland.’</span></p>
				<p class="wp-plat"><span>‘Het is weer Oostenrijk, Nonkel.’</span></p>
				<p class="wp-plat"><span>‘Dat is wel. Wel wel, dat is wel. Maar waarom is het wel? Ge gaat mij dat uitleggen.’</span></p>
				<p class="wp-plat"><span>‘Een andere keer, Nonkel.’</span></p>
				<p class="wp-plat"><span>‘Dat zegt Konrad ook. Een andere keer, Nonkel. Of: Omer. Ik geloof dat hij tegen mij meer Omer zegt dan: Nonkel.’</span></p>
				<p class="wp-plat"><span>‘Het wordt donker, Nonkel.’</span></p>
				<p class="wp-plat"><span>‘Dat komt door de vrouwen. Hebt gij mij al ooit een kwaad woord over de vrouwen horen zeggen, Louis? Ge hebt gelijk, ik mag niet vragen. Zij hebben mij lelijk gearrangeerd, de vrouwen, want anders had ik echte studies gedaan, ik had een hoofd voor gedachten.’</span></p>
				<p class="wp-plat"><span>‘Het zal allemaal terugkomen, Nonkel.’</span></p>
				<p class="wp-plat"><span>‘Wij gaan zien, wij gaan zien.’</span></p>
				<p class="wp-plat"><span>‘Het is donker, ik moet gaan eten.’</span></p>
				<p class="wp-plat"><span>‘‘‘Ge moet zo nerveus niet zijn,” zegt Thérèse, ‘‘alleen maar omdat ik met uw broer ben gaan dansen in alle eer en deugd.” Ik zeg: ‘‘Thérèse, ik heb geen stront in mijn ogen.” In die tijd al en ik spreek nu van voor de oorlog, geloof ik, stond mijn mond gereed om te lachen, ik voelde hem uitrekken lijk een caoutchouc maar ik kon niet lachen. ‘‘En,” zegt ze, ‘‘moest ik nu een keer met uw broer!” Ik zeg: ‘‘Maar Thérèse!” “Gesteld,” zegt ze, ‘‘</span><span class="wpt-cursief">supposons.</span><span>” Ik zeg: ‘‘Maar meisje.”’ ‘Want ge kunt nooit weten,” zegt ze, ‘‘ge kunt dat niet commanderen, het is Amor die schiet en ge staat toevallig in de weg.” Zuster Claudine zei dat ook op de infirmerie, als ze mijn hoofd vast had in haar tang. ‘‘Het is Amor, Amor, Amor,” zei ze, ‘‘die u in ons huis gebracht heeft.” En Broeder Benjamin had mij ook vast. ‘‘Gaat ge nog spartelen?” riep hij en hij heeft nochtans sterke armen van met de platte kegel te spelen, en Zuster Claudine die mij vasthield zegt: ‘‘Lig stil, peinst een beetje aan de Chinese minette en het gaat overgaan,” maar ’t ging niet over, als ik aan de Chinese minette peinsde begon ik te spartelen en te daveren, hoe meer dat ik er aan dacht, hoe...’</span></p>
				<p class="wp-plat"><span>‘Wat is dat, de Chinese minette, Nonkel?’</span></p>
				<p class="wp-plat"><span>‘Ik dacht dat het donker was en dat ge gaan eten waart.’</span></p>
				<p class="wp-plat"><span>‘Nee. Wat is de Chinese minette?’</span></p>
				<p class="wp-plat"><span>‘Wie een onschuldige bederft moet met een molensteen rond zijn nek verdronken worden. Al heeft hij zeven levens, zeven keer een molensteen.’</span></p>
				<p class="wp-plat"><span>‘Gij weet het zelf niet wat het is, de Chinese minette.’</span></p>
				<p class="wp-plat"><span>‘Of dat ik het weet. Dat ik het weet. Dat ik het geweten heb.’</span></p>
				<p class="wp-plat"><span>‘Ik ga u tien sigaretten brengen.’</span></p>
				<p class="wp-plat"><span>‘Met lucifers?’</span></p>
				<p class="wp-plat"><span>‘Nee, ik ga u elke keer vuur komen geven.’</span></p>
				<p class="wp-plat"><span>‘In Violet’s kamer in de koekendoos met Koningin Astrid erop, daar moet ge zijn. Ge pakt de foto die erin ligt tussen al die andere foto’s waar Thérèse op staat die zwaait naar mij met die madame met haar witte hoed nevens haar. Ze zwaait naar mij, ge kunt het goed zien, op ’t moment dat ik op de trein stap op weg naar mijn examens.’</span></p>
				<p class="wp-plat"><span>‘Nonkel Omer, ge vraagt dat nu al voor de honderdste keer. Ge weet dat ge die foto niet moogt hebben. Dat het slecht voor u is.’</span></p>
				<p class="wp-plat"><span>‘Beloof me dan dat ge er op gaat peinzen om ze eens te pakken. Op een dag lijk vandaag.’</span></p>
				<p class="wp-plat"><span>‘Beloofd.’</span></p>
				<p class="wp-plat"><span>‘Zweer het op het hoofd van uw triestige moeder.’</span></p>
				<p class="wp-plat"><span>‘Ik zweer het.’</span></p>
				<p class="wp-plat"><span>‘Waarom zweert ge?’</span></p>
				<p class="wp-plat"><span>‘Omdat ge mij moet vertellen over de Chinese minette.’</span></p>
				<p class="wp-plat"><span>‘Thérèse heeft nooit de Chinese minette gedaan. Nooit, nooit, </span><span class="wpt-cursief">jamais</span><span>.’</span></p>
				<p class="wp-plat"><span>‘Nee, het was Zuster... Zuster... een non...’</span></p>
				<p class="wp-plat"><span>‘Zuster Claudine was geen non. Gij moet nog alles leren, gij.’</span></p>
				<p class="wp-plat"><span>‘Een verpleegster dan. Nonkel, ik ga u tien sigaretten brengen.’</span></p>
				<p class="wp-plat"><span>‘</span><span class="wpt-cursief">Bon. Explication.</span><span> Chinese minette, dat is algemeen geweten, is als ge bij een vrouw een ballonnetje insteekt.’</span></p>
				<p class="wp-plat"><span>‘Is dat alles? Een </span><span class="wpt-cursief">capote anglaise </span><span>insteken?’</span></p>
				<p class="wp-plat"><span>‘Louis, wat heb ik gezegd? Verstaat ge geen Vlaams? Moet ik het in het schoon proper Vlaams zeggen dat gij spreekt met al uw pretentie? Een ballonnetje van gelijk welke kleur. Dat is alles. Nee, pardon, het is niet alles, als ge het er in gestoken hebt moet ge blazen. Ik heb voor Zuster Claudine wel voor honderd frank ballonnetjes gekocht in de Grand Bazar op de kinderafdeling. ‘‘Het is voor een feestje,” zei ik. En maar blazen. Voilà.’</span></p>
				<p class="wp-plat"><span>‘En hoe lang duurt dat?’</span></p>
				<p class="wp-plat"><span>‘Na een tijdje blaast ge niet meer zo hard. Na een week of twee. Als de nieuwigheid er af is. Uw hart is er niet meer bij. Maar ge moet. Omdat zij het u vriendelijk vraagt. Ge zijt niet van steen. En maar blazen. Mijn ogen puilden uit, ik voelde de aders springen en ik kreeg een kop lijk een ballon, maar dan een voetbalballon, en mijn broer die op bezoek kwam die week omdat ze dachten dat ik op sterven lag, in de spreekkamer, ja, dezelfde broer, ik zal zijn naam niet luidop zeggen, zegt: ‘‘Wat is dat met u? Ge krijgt zo’n dikke kop, gij zoudt een tijdje naar Zwitserland moeten, ge krijgt hier geen zuurstof genoeg.” Want hij zag mij gaarne, mijn broer.</span></p>
				<p class="wp-plat"><span>Thérèse zei: ‘‘Zelfs al zou ik een keer met uw broer...”</span></p>
				<p class="wp-plat"><span>De psychiater, Broeder Ildefons, zei dat het kwam door Thérèse en mijn broer dat ik dat ik dat ik... maar dat is niet waar, hij moet nog veel leren, gij ook, het was bij de tramhalte in Hooregem, in het café ‘Halverwege’. Daar is het gebeurd en niever anders. Ze zegt: ‘‘Zelfs al zou ik... Gesteld,” zegt ze, ‘‘</span><span class="wpt-cursief">supposons</span><span>”, en ik was op mijn ongemak, dat is waar, ik ben zelfs naar buiten gegaan, naar de tramhalte. Niet koleirig maar triestig. Zij komt een kwartier later. Ik zeg: ‘‘Hebt ge betaald in het café ‘Halverwege’? ‘‘Ja,” zegt ze, ‘‘ik heb betaald.” Wij wachten op de tram en dan komt dan komt dan staat Blanche van het café ‘Halverwege’ bij de tramhalte en ze roept naar Thérèse: ‘‘Vuil schandaal, smerig vrouwmens, wie peinst ge dat gij zijt.” En ik peins dat Thérèse toch niet betaald heeft, en Blanche schreeuwt: ‘‘Doe dat in uw eigen huis, laat dat in uw eigen wc traineren!” en Blanche smijt een pakske naar Thérèse maar het komt op mijn wit hemd, hier, hier, en ik vang het op, dat pakske en het was een lap met bloed eraan, en al ’t bloed op mijn handen en op mijn wit hemd. Ik hoor het Thérèse nog zeggen: ‘‘’t is </span><span class="wpt-cursief">naturel</span><span>” en in mijn mijn mijn zenuwen geef ik een schreeuw en omdat ik mijn eigen hoorde schreeuwen en ik dacht: wat staat die vent hier te schreeuwen? stak ik die lap in mijn mond, Thérèse trekt hem er uit en die bij de tramhalte op de tram stonden te wachten zeggen dat ik wel tien, twintig keer gezeid heb dat het </span><span class="wpt-cursief">naturel, naturel lel lel </span><span>was, lijk of dat het met mijn volle gedacht was maar mijn gedachten waren leeg en dan heb ik mijn kop neergelegd tussen de paardenbloemen, in alle eer en deugd.’</span></p>
				<p class="wp-plat"><span>‘Eé-ten!’ riep Tante Violet.</span></p>
				<p class="wp-witregel"><span> </span></p>
				<p class="calibre1"><span>Nonkel Omer hielp de tobbe uit de garage sjouwen. ‘Ho, ho,’ riep hij.</span></p>
				<p class="wp-plat"><span>‘Pas op dat gij u niet verrekt,’ zei Tante Berenice.</span></p>
				<p class="wp-plat"><span>‘Ik pas altijd op, Madame,’ zei hij. ‘Let er maar eens op.’</span></p>
				<p class="wp-plat"><span>In het bleek zonnetje waste Mama haar en Louis’ kleren. Zij sloeg de natte kleren soms uit met het geluid van een knallende paardenzweep dat drie vier keer weergalmde vanuit de bossen rond het preventorium. Toen stond een onbeweeglijke man in een regenjas die hem veel te wijd was, met een hoed op die tot vlak boven zijn wenkbrauwen getrokken was, naar de zwetende, bedrijvige vrouw te kijken. Hij had een rechthoekige rieten mand bij zich waaraan twee geruite sloffen hingen.</span></p>
				<p class="wp-plat"><span>Mama haalde haar rode armen uit het sop, wreef ze droog aan haar voorschoot. Papa kwam schoorvoetend nader. Hij had een nooit eerder geziene kloof tussen zijn ijle wenkbrauwen. Mama bleef haar handen droog wrijven.</span></p>
				<p class="wp-plat"><span>‘Ja, Constance,’ zei hij en deed een beweging alsof hij haar wilde omhelzen. Zij kwam nader. ‘Toch,’ zei zij.</span></p>
				<p class="wp-plat"><span>‘Ja, Constance.’</span></p>
				<p class="wp-plat"><span>‘Ik ben, ik was aan het wassen.’</span></p>
				<p class="wp-plat"><span>‘Dag, Papa.’</span></p>
				<p class="wp-plat"><span>‘Ah, daar zijt gij.’ Zij drukten elkaar de hand, Louis nam de rieten mand uit zijn vaders hand. Louis zocht naar de sporen die de gevangenschap had achtergelaten, hij vond een wat onwillige, versufte man met een laaghangend kruis, slaapzieke gebaren die berekend waren op andere afmetingen, een andere omgeving, een andere lucht. En wat had hij kleine tanden.</span></p>
				<p class="wp-plat"><span>‘Zij zeiden dat ik weg mocht,’ zei Papa.</span></p>
				<p class="wp-plat"><span>‘Dat zeggen zij. Maar ja. Wij gaan zien. Wij gaan zien,’ zei Omer die zich toen afwendde en naar de duiven riep. Zij daalden, rakelings langs Papa, die er naar sloeg met een angstige zwaai. Toen rende Tante Berenice uit de keuken. Juichend riep ze: ‘Staf! Staf!’ en kuste hem op beide wangen, haakte haar arm in de zijne. Mama nam zijn andere arm. Als een zieke, meer gehesen dan getrokken, liet Papa zich in de keuken leiden. Meerke zei dat hij er goed uitzag, had hij daar in de open lucht moeten werken misschien?</span></p>
				<p class="wp-plat"><span>‘Ik ga de baron een kaartje schrijven om hem te bedanken,’ zei Mama. ‘Met een fles Bourgogne erbij.’</span></p>
				<p class="wp-plat"><span>Papa zat in Meerkes zetel, weigerde zijn regenjas uit te trekken, hij had in zijn gerafelde zakken schatten bij zich die hij op het gepaste ogenblik, een verlate sinterklaas, te voorschijn zou toveren.</span></p>
				<p class="wp-plat"><span>‘Zulke slechte frieten dat ik daar kreeg,’ zei hij. ‘Ge weet wel, van die slappe, dikke frieten. Ze waren ook altijd lauw.’</span></p>
				<p class="wp-plat"><span>‘Allee, Constance, bak gauw frieten voor uw vent,’ riep Meerke. ‘Met hoofdvlees!’</span></p>
				<p class="wp-plat"><span>‘Straks,’ zei zij die de oorzaak en de schuld en het gevolg en de boete was. ‘Straks, wij moeten eerst wat gewoon worden aan hem. Vindt ge niet, Staf?’</span></p>
				<p class="wp-plat"><span>‘Maar die mens vergaat van de honger!’</span></p>
				<p class="wp-plat"><span>Er werden eieren met spek gebraden. Iedereen keek toe. Naarmate hij at, dijde hij uit, werd hij krachtiger, zelfverzekerder. Niet alleen door de voeding maar ook door hun aanwezigheid. De Seynaeves en Bossuyts voedden hem, heel gauw zou hij weer in zijn nieuwe gedaante heersen over Louis’ harem, een totale aanwezigheid in huis. Want hij heeft huisarrest. En hij is veel kaler geworden.</span></p>
				<p class="wp-plat"><span>‘Is er iets zoets?’</span></p>
				<p class="wp-plat"><span>‘Een boterham met confiture, Staf? Of...?’ Meerke klom op een stoel en haalde van de bovenste plank van de keukenkast een groot stuk frangipane dat ze verstopt had voor Tante Violet.</span></p>
				<p class="wp-plat"><span>‘Eet er niet te veel van, Staf, wij gaan om zeven uur aan tafel,’ zei Mama.</span></p>
				<p class="wp-plat"><span>‘Ge proeft dat het gemaakt is met zuivere boter,’ zei hij en schrokte.</span></p>
				<p class="wp-plat"><span>‘D’r zit wel </span><span class="wpt-cursief">essence d’amandes</span><span> in natuurlijk,’ zei Tante Berenice.</span></p>
				<p class="wp-plat"><span>‘Frangipane,’ zei Papa. ‘’t Is lang geleden.’</span></p>
				<p class="wp-plat"><span>‘Eet niet zoveel Staf. En niet zo rap.’</span></p>
				<p class="wp-plat"><span>‘Ge moet denken aan de slachtoffers, Staf, al die joden die in Antwerpen toegekomen zijn,’ zei Tante Berenice. Zijn mond vol frangipane viel open.</span></p>
				<p class="wp-plat"><span>‘Ge gaat niet beginnen, Berenice!’ kefte Meerke.</span></p>
				<p class="wp-plat"><span>‘Ik bedoelde, moeder, dat het voor zijn bestwil is als hij niet te veel in één keer eet. Zoals de joden in Antwerpen die uit de kampen kwamen. Zij werden gewaarschuwd, allemaal, maar hun familie heeft ze volgepropt en er zijn er een heleboel gestorven, van te veel in een keer.’</span></p>
				<p class="wp-plat"><span>‘Ik zou liever niet aan de joden peinzen,’ zei Papa. ‘Maar ik moet wel. Wij zijn stom geweest in de oorlog, wij zijn ziende blind geweest.’</span></p>
				<p class="wp-plat"><span>‘Spreek van iets anders,’ zei Meerke op weg naar de keukenkast met het laatste driehoekje taart.</span></p>
				<p class="wp-plat"><span>Papa groeide zienderogen. De haveloze man in de regenjas verdween, de man in de rotanzetel werd vertrouwd. Zelfs toen hij pijn kreeg aan zijn maag die vroeger van beton was geweest, zelfs toen hij zei dat hij zo afgezien had in het kamp dat hij er tot Onze Lieve Heer gebeden had elke nacht, enfin bijna elke nacht, en dat hij nu uit eigen ondervinding wist dat er solidariteit was onder de mensen, dat sommige gevangenen heiligen waren, hij noemde hun namen en bijzondere werken, merkte dat na de derde of vierde naam in de heiligenkalender de aandacht van de vrouwen verslapte, en zei: ‘Misschien dat dat laatste stukje frangipane mijn maag zou kalmeren.’</span></p>
				<p class="wp-plat"><span>Hij kreeg het, smakte. ‘Het is lang geleden. Ge proeft dat het niet uit de winkel komt.’</span></p>
				<p class="wp-plat"><span>‘Het is de taart van de heilige Franciscus,’ zei Tante Berenice.</span></p>
				<p class="wp-plat"><span>‘Het komt van brood, </span><span class="wpt-cursief">pane en frangi</span><span>, Franciscus,’ zei Louis meteen. (Want ik, ik, Tante, ben de Koning van dit soort stompzinnige flarden onbenullige futiliteiten, boerenalmanakwijsheden en wetenswaardigheden van het laatste knoopsgat die mijn afgestorven Peter mij niettegenstaande alles als erfenis heeft meegegeven als een negeropperhoofd.)</span></p>
				<p class="wp-plat"><span>‘Hij at het wreed gaarne,’ zei Tante Berenice alsof Franciscus in de voorkamer aan het zieltogen was. ‘Tot op zijn doodsbed vroeg hij ernaar, en omdat hij te zwak was en niks meer naar binnen kreeg hebben de andere paters en zijn vrienden, of zij trek hadden of niet, mondvollen frangipane gegeten, dat hij het kon zien.’</span></p>
				<p class="wp-plat"><span>‘Tiens,’ zei Papa. ‘Nog iets dat ik niet wist.’</span></p>
				<p class="wp-plat"><span>Djeedie kwam langs met kartonnen dozen vol soldatenconserven in ruil voor groenten uit de tuin. De lucht van de frieten leek hem te hinderen.</span></p>
				<p class="wp-plat"><span>‘My daddy.’</span></p>
				<p class="wp-plat"><span>‘Hi.’</span></p>
				<p class="wp-plat"><span>‘Het is een jood,’ zei Papa. ‘Waar of niet? Ik herken ze direct. Mijnheer, ik moet u persoonlijk en in alle oprechtheid mijn excuses aanbieden. Louis, vertaal dat.’</span></p>
				<p class="wp-plat"><span>Djeedie’s blauwe, langwerpige kaakbeenderen gingen op en neer. ‘Persoonlijk en in naam van de Vlamingen. Ik heb u en al uw rasgenoten onrecht aangedaan. Vertaal.’</span></p>
				<p class="wp-plat"><span>Rasgenoten. Wat was het woord? ‘All your race fellows.’</span></p>
				<p class="wp-plat"><span>Djeedie zag dat Louis vertwijfeld zocht, dat Louis morgen een Nederlands-Engels woordenboek zou kopen en zei </span><span class="wpt-cursief">‘congeners’</span><span>. Nooit van gehoord. Louis herhaalde het een paar keer, het bleef vreemd.</span></p>
				<p class="wp-plat"><span class="wpt-cursief">‘Verstanden</span><span>?’ zei Papa. ‘Eh, pardon, eh, compris?’</span></p>
				<p class="wp-plat"><span>‘Yeah, yeah,’ zei Djeedie.</span></p>
				<p class="wp-plat"><span>Die nacht trouwde Louis met Michèle. Aan de met spierwit linnen overdekte tafel in de schaduw van een appelaar zaten zij tussen opgewonden bruiloftsgasten. Vóór Papa stond een gouden schaal met een goudgebraden eend. Hij loerde er wellustig naar. Djeedie’s donkere gestalte zat op een schimmel, hij reed traag voorbij, en toen hij links van het scherm uit het beeld was zei Michèle en stotterde van emotie zoals Nonkel Omer: </span><span class="wpt-cursief">‘Le con le con le congénère</span><span>.’ Louis was geschokt, hij vond zijn bruid met haar witte hoed platvloers, hij wendde zich van haar af en op de schitterende schaal lag nu het afgekloven karkas van een eend, Papa keek ernaar, wellustig, met uitpuilende ogen en liploze open mond, ‘Erbarmen,’ zei Tante Berenice, en zo zat Papa daar een tijdje dood, met een servet onder zijn van eendenvet glimmende kinnen, toch ontstond er uit zijn dood gezicht een kinderachtig gejammer, het vulde Louis’ kamer, Michèle rende met wapperende bruidssluier, waar was de witte hoed? naar de volksdansende bruiloftsgasten, Papa jammerde, Mama bedaarde hem, Papa kreunde, Mama zei zeer duidelijk: ‘Ik heb het u nog gezegd, Staf,’ waarop hij bijna gemelijk als vroeger zei: ‘Het komt van die frieten, zeg ik!’ Het was toen stil in Mama’s kamer. Alleen haar zwaar gehijg, en toen snakte zij een hele tijd naar adem.</span></p>
				<p class="wp-witregel"><span> </span></p>
				<p class="calibre1"><span>‘Er was van alles,’ zei Papa bij de vulhaard in de voorkamer.</span></p>
				<p class="wp-witregel"><span> </span></p>
				<p class="calibre1"><span>‘Er was een zeer dun krom deemoedig vrouwtje in een kaki jas die ze van een Canadees gekregen had. Zij moest elke dag de vuilnisemmers buiten zetten. De mannelijke gevangenen die geen andere vrouw in hun gezichtsveld konden krijgen riepen haar liefdeskreten toe onderbroken door de cipiers en de herdershonden. Zij had in juni Drieënveertig de zes Witte Brigade-leden verklikt die haar huis, haar man en haar zestienjarige zoon in brand hadden gestoken. Zij had niet één tand in haar mond. Men had een inzameling voor een kunstgebit gehouden maar er was nog lang niet voldoende geld.</span></p>
				<p class="wp-plat"><span>Er was een oogarts die in het Langemarck Studium gestudeerd had voor criminoloog en zijn dagen in de ‘Flandria’ op het bureau van de directeur had doorgebracht waar hij een efficiëntere organisatie van het gevangenkamp had ontworpen en uitgetekend met grafieken. Hij was ter dood veroordeeld, maar wij hebben geen vrolijker gevangene gekend. Hij haalde vaak een notitieboekje boven waarin, genummerd en met afkortingen die door niemand anders begrepen konden worden, honderden moppen stonden. Hij was aan driekwart van zijn verzameling, toen hij voor de Belgische geweren stond. Wij brulden in koor: ‘‘Levet Scone!” omdat hij dat elke ochtend lacherig zei bij het wassen aan de pomp.</span></p>
				<p class="wp-plat"><span>Er was Wanten van het radioprogramma ‘Wanten en Dalle’, en wie dacht aan de looiige onnozele hals met de brommerige stem die steeds door de wervelende krolse heks van een Dalle werd onderbroken, was verrast een beschaafde ingenieur met witte slapen te ontmoeten die niet één van de honderd kwinkslagen van zijn optreden kon onthouden. ‘‘Want ik las dat af van een papier.” Meestal zat hij in een atlas te snuffelen en te berekenen hoeveel kilometers Walle scheidden van Nieuw-Guinea of Valparaíso.</span></p>
				<p class="wp-plat"><span>Er was Milou van Dentergem, de </span><span class="wpt-cijfers">nskk</span><span>’er die zelfs in zijn slaap zijn knokkels uittrok.</span></p>
				<p class="wp-plat"><span>Er was Ambrosius die ze zijn bril hadden kapot getrapt en die tot op de dag van zijn dood met de kogel geen nieuwe wilde opzetten. ‘‘Ik heb u allemaal meer dan genoeg gezien.”</span></p>
				<p class="wp-plat"><span>Er was Van Rossum die de monnikspij van Dolf Zeebroeck had gekregen toen die naar huis mocht en haar nooit uittrok. ‘‘Gij hebt geen gedacht hoe aangenaam dat is, zonder onderbroek. Nu pas versta ik de paters.”</span></p>
				<p class="wp-plat"><span>Er was Roel de Ram die zo heette omdat hij met zijn hoofd tegen deuren en muren bonkte als er een vliegtuig overkwam, </span></p>
				<p class="wp-plat"><span>Jos Muziek die eindeloos ‘‘Kempenland, aan de Dietse Kroon” zong en geen woord verder geraakte tenzij af en toe </span><span class="wpt-cursief">lalala</span><span>,</span></p>
				<p class="wp-plat"><span>Sootje die tegen zijn pony sprak alsof hij nog op de ijscokar zat.</span></p>
				<p class="wp-plat"><span>Er was Poeske, genoemd naar de veelvoudige wereldkampioen spurten Poeske Scherens, omdat hij een rit in de Ronde van Vlaanderen had gewonnen en die beweerde dat hij vaak delen van Ruski’s had gegeten, ‘‘Welke delen?” “Ge moogt drie keren raden! Met ajuintjes en citroen, het smaakt naar zwezerik.”</span></p>
				<p class="wp-plat"><span>Er was Piet de Kemel die op de grond sliep vanwege zijn lumbago en waar men ’s nachts na het pissen zogezegd per abuis tegen schopte,</span></p>
				<p class="wp-plat"><span>er was Maurice de Konte die gedichten schreef, altijd over Jacoba van Beieren die volgens hem een hete teef was in die tijd,</span></p>
				<p class="wp-plat"><span>en zij allen bevolkten Meerkes huis en vierden er Zonnewende, de bekenden van Papa waar hij aanzienlijk meer over kon vertellen dan over zijn vrouw of zijn zoon en die hem bijna deden lachen, elke avond bij de vulhaard die nu met kolen en de laatste eierkolen wordt gevuld, ‘‘Ach, wij konden elkaar soms de kop inslaan met onze emmers en een uur later hadden wij in elkaars armen kunnen vliegen.”’ </span></p>
				<p class="wp-witregel"><span> </span></p>
				<p class="calibre1"><span>‘En Dalle, Papa?’</span></p>
				<p class="wp-plat"><span>‘Wie Dalle?’</span></p>
				<p class="wp-plat"><span>‘De apotheker Paelinck.’</span></p>
				<p class="wp-plat"><span>‘Die mens heeft afgezien. Want wat niemand wist, was dat hij speciale pillen slikte uit zijn winkel, en achteraf gezien verklaart dat veel, hij stond altijd in vuur en vlam, weet ge nog, Constance? Die voordrachten en zijn werk aan de radio en zijn apothekerij, hoe had hij dat anders allemaal kunnen doen in één mensenleven? Ze zijn er dan achter gekomen dat Simone die pillen binnensmokkelde en ze hebben hem apart gezet, ge hoorde hem schruwelen tot op het Hooghe.’</span></p>
				<p class="wp-plat"><span>‘En Simone?’ vroeg Mama.</span></p>
				<p class="wp-plat"><span>‘Dat weet ik niet. Iets met een Canadees, geloof ik.’</span></p>
				<p class="wp-plat"><span>Op een avond, toen het gezin zich al lang verzoend had met de gedachte dat het nog weken kon duren, dit breiwerk van getetter gekanker gegniffel over zijn kameraden met hun rare kwalen, vertelde Papa over Jaak het Kalf, een elektricien die een tweede maag had waardoor hij herkauwde, toen hij ineens ophield, om zich heen keek, de sigaret uit Mama’s mond haalde en eraan trok. Hij bleef kijken. Niemand, zelfs Tante Berenice niet, vroeg hoe het afgelopen was met Jaak het Kalf. Waarop Papa vroeg naar bed ging, met zijn sliert vrienden-in-de-nood, zijn enige verwanten, en er nooit meer over begon.</span></p>
				<p class="wp-witregel"><span> </span></p>
				<p class="calibre1"><span>‘Akkoord,’ zei Papa, ‘Hitler heeft lelijk gedaan, hij heeft zijn ideaal totaal vermassacreerd door de joden te massacreren, het is onmenselijk, als ge de foto’s ziet keert uw hart zich in uw lijf, maar dat er zoveel waren, dat gaat ge mij niet wijsmaken, honderdduizend misschien, neem tweehonderdduizend, ik sla er een slag in, en hoeveel misdadigers waren daar niet tussen en gasten die de Staat omver wilden werpen? Daar moet ge als Staat toch iets tegen doen, het was op leven en dood, kijk naar andere Staten als ze bedreigd worden, kijk naar ons, als...’</span></p>
				<p class="wp-plat"><span>Als. Niks als. De joden bleven terugkomen, de lucht van de pestilentie hen aangedaan daalde over Bastegem en een optocht van een man of dertig, met de Belgische vlag en het volledig elftal van de juniores van Bastegem Excelsior, mijnheer Morrens, en pastoor Mertens voorop, betoogde tegen de vervroegde vrijlating van de Zwarten en bleef ter plaatse trappelen op de maat van ‘Toreador’ uit ‘Carmen’ en slaakte verwensingen naar de veelvuldig behakenkruiste gevel. Goossens de veldwachter gebood hun verder te stappen en kwam ’s avonds naar ‘Zonnewende’, in burgerpak, een man die Constance als klein meisje met een kalfsvellenransel gekend had en daarom Papa de raad gaf om zich heel heel koest te houden, bij wijze van spreken niet eens in de moestuin te lopen ofwel Bastegem te verlaten.</span></p>
				<p class="wp-plat"><span>‘Het is voornamelijk mijnheer Morrens, ge kent hem, hij haat alle zwarten.’</span></p>
				<p class="wp-plat"><span>‘Zogezegde zwarten,’ zei Papa, renegaat.</span></p>
				<p class="wp-plat"><span>‘Hij wil ons dorp kuisen. Want hij wil burgemeester worden in de lente.’</span></p>
				<p class="wp-plat"><span>‘Maar ik heb hem nog nooit een strootje in de weg gelegd!’</span></p>
				<p class="wp-plat"><span>‘Het is niet tegen u persoonlijk, Staf. Hij heeft iets tegen de nazi’s. Zo heeft iedereen iets.’</span></p>
				<p class="wp-plat"><span>‘Morrens heeft iets tegen mij,’ zei Tante Violet rustig.</span></p>
				<p class="wp-plat"><span>‘Wanneer gaan de mensen toch uitscheiden om elkaar naar de keel te vliegen?’ zei de veldwachter.</span></p>
				<p class="wp-plat"><span>‘Het is alleen maar tegen mij gericht,’ zei Tante Violet nog rustiger, ‘Morrens heeft niet alleen tegen mij getuigd in de Commissie maar hij heeft ook samen met pastoor Mertens leugens en verzinsels over mijn intiem leven rondgestrooid. Waren de tijden wat kalmer, ik deed hem een proces aan.’</span></p>
				<p class="wp-plat"><span>‘Denkt aan de kosten,’ zei Meerke.</span></p>
				<p class="wp-plat"><span>‘Sommige mensen kunnen andere mensen niet uitstaan zonder dat ze daar een verklaring kunnen voor geven,’ zei de veldwachter. ‘Volgens mij had Hitler zoiets met de joden. Om de waarheid te zeggen, als ik diep in mijn hart kijk, heb ik dat ook. Ik zal meer zeggen: als ik dokter Vandenabeele op straat zie, een mens die mij nooit onderzocht, laat staan geopereerd heeft, wel, ik kijk naar de andere kant. Ik laat het niet merken natuurlijk, ge hebt een zekere educatie, maar ik kan die vent niet zien of ruiken, en als ik mij afvraag waarom...’</span></p>
				<p class="wp-plat"><span>‘...blijft gij ’t antwoord schuldig,’ zei Louis.</span></p>
				<p class="wp-plat"><span>‘Ja. Expliqueer dat nu eens. Mijn bloed kookt als ik hem zie. Komt dat nu omdat hij van de kanten van Oudenaarde is waardat mijn vrouw geboren is, het kan zijn.’</span></p>
				<p class="wp-plat"><span>Hij was nog maar aan het hek of Papa wou emigreren naar Argentinië, mijnheer Byttebier had daar met geld van mijnheer Groothuis een houthandel opgericht. Deze tak van de Seynaeves zou een nieuwe toekomst opbouwen in het Spaans. Of in het Portugees? Louis zocht het meteen op in de Larousse van Tante Violet, het was Spaans, wat gemakkelijk is, als ge uw Franse vocabulaire kent, dan zet ge hier en daar een o achter en ze verstaan u. Het vlees van Argentinië is zeer goedkoop en smakelijk en er zitten al een heleboel kameraden. Zelfs Mama liet zich meeslepen die avond. ‘Want hier is toch alleen maar verdriet te verwachten,’ zei zij.</span></p>
				<p class="wp-plat"><span>‘Het verdriet van België,’ zei Papa.</span></p>
				<p class="wp-plat"><span>‘Ik was bijna verloofd met Morrens,’ zei Tante Violet. ‘Ik was achttien jaar oud en hij schreef mij brieven.’</span></p>
				<p class="wp-plat"><span>‘Weer die oude koeien,’ zei Meerke.</span></p>
				<p class="wp-plat"><span>‘Schone brieven. Uit een brievenboek, maar met iets van zijn eigen ziel erbij.’</span></p>
				<p class="wp-plat"><span>‘Ik herinner mij dat niet, Violet,’ zei Mama.</span></p>
				<p class="wp-plat"><span>‘Ik ook niet,’ zei Tante Berenice.</span></p>
				<p class="wp-plat"><span>‘Het was ook te kort. Korter kan niet. Want de eerste dag, ik zeg wel: de allereerste dag dat hij mij naar huis bracht liepen we langs de Leie. Wij wandelden en hij vertelde dat hij vóór dat hij bij zijn Pa in de textielhandel ging, een reis rond de wereld wilde doen, </span><span class="wpt-cursief">Macao, l’enfer du jeu</span><span>, Zanzibar, de Kaap van de Goede Hoop, en in het vuur van zijn aardrijkskunde slaat hij zijn hand om mijn heup en ik, verliefd zijnde, ik doe het zelfde en zij </span><span class="wpt-cursief">dáár</span><span>’ – haar bolronde witte kinnen in de richting van de rechtvaardig rechtsprekende moeder die haar hele leven lang de mannen van haar heeft weggejaagd – ‘ziet ons en zij zegt: ‘‘Violet, ik wil dat niet hebben, een jongen die ge voor het eerst ziet en die zoiets doet, die deugt niet, die kan niet veel waard zijn.” En hoe ging dat in die tijd, ge waart gehoorzaam en christelijk en ge luisterde naar uw moeder. Ik heb hem een brief geschreven dat het beter voor ons tweeën was dat hij niet meer kwam. Hij heeft dat nooit kunnen verwerken, nooit, want hij heeft zich daarna in de verkeerde richting gesmeten.’</span></p>
				<p class="wp-plat"><span>‘De vraag is,’ zei Papa, ‘hoe geraken wij in Argentinië?’</span></p>
				<p class="wp-plat"><span>‘Met de boot.’</span></p>
				<p class="wp-plat"><span>‘Nee. Langs wie, langs welke kanalen moet die boot? Ik kan nu niet uit de voeten. Ik zou moeten gaan informeren bij mijn kameraden, maar die worden bespioneerd.’</span></p>
				<p class="wp-plat"><span>‘Ik wil dat wel voor u doen, Staf,’ zei Tante Berenice zachtjes. ‘Geef me de adressen en ik ga langs die kameraden van u.’</span></p>
				<p class="wp-plat"><span>Louis zag Papa denken: Jaja, alle adressen en dan direct naar het auditoriaat. Omdat haar Bulgaar verdwenen is.</span></p>
				<p class="wp-plat"><span>‘Er is geen haast bij,’ zei Papa traag. ‘Wij moeten eerst een Assimil kopen, dat wij een beetje kunnen redeneren als wij daar aankomen.’</span></p>
				<p class="wp-plat"><span>‘Ik versta het.’ Tante Berenice hult zich weer in haar wolkje van versterving en ruimt de tafel af.</span></p>
				<p class="wp-witregel"><span> </span></p>
				<p class="calibre1"><span>BoMama zat ofwel dieper ineengezakt of zij was fel gekrompen. Uit haar zwarte sjaals en haar peignoir steeg een lucht van natte bladeren. Over haar hangwangen liepen de tranen. ‘O, Gustave, o, Louis – O, Louis, zo’n schone vent dat gij wordt! Ge krijgt zeker al het vrouwvolk al achter u? Let niet op mij, ik ben nog niet gewassen, Hélène zou komen maar er zijn solden in de Sarma, zij is daar blijven hangen, o Louis, mijn hartedief ik heb u lief.’ Zij grabbelde naar Louis’ hand en drukte vier vijf slobberige zoenen op zijn pols, zij hief haar rozige hondenhoofd, al haar rimpels zakten. ‘Deugniet,’ zei ze.</span></p>
				<p class="wp-plat"><span>Papa keek verongelijkt in </span><span class="wpt-cursief">De Standaard</span><span>. Zij zei meteen: ‘Gij zijt ook verbeterd, Gustave. De verse lucht moet u deugd gedaan hebben. Ge ziet er sportief uit.’ Papa leek meer dan ooit op zijn moeder, niet zozeer in de bouw van het gezicht als wel in de beweging die het gezicht onderging als het op iets reageerde, zoals nu de jaloerse kleine lippen. Zo moet ik ook op Mama lijken omdat ik haar in het allerprilste begin heb nageaapt, ik lag aan haar borst, ik beet er in, zij was woedend om het zeer dat ik haar aandeed en fronste haar neus, dat zag ik en deed haar na. En zo...</span></p>
				<p class="wp-plat"><span>‘Ik ga hem nooit meer zien,’ riep BoMama. ‘Ik wist het de dag dat hij vertrok.’ Papa nam het verfrommelde vuile getypte papiertje. Was het een van de vele over West-Vlaanderen in bankkluizen verspreide testamenten van Peter?</span></p>
				<p class="wp-plat"><span>‘In het Frans,’ zei Papa zuur. In het Frans meldden de Engelse autoriteiten dat sergeant Florent-Marie-Pierre Seynaeve in Negentien Tweeënveertig overleden was.</span></p>
				<p class="wp-plat"><span>‘Hij moet daar niet één vriend gehad hebben, in Gloesestersiere, want niemand is ons ooit een woord komen zeggen over hem.’</span></p>
				<p class="wp-plat"><span>Piëta zonder lijk in de armen.</span></p>
				<p class="wp-plat"><span>‘Hij is daar misschien getrouwd.’</span></p>
				<p class="wp-plat"><span>‘Het zou in het briefje staan,’ zei Papa.</span></p>
				<p class="wp-plat"><span>‘En het stoffelijk overschot?’ sprak zij voorzichtig uit.</span></p>
				<p class="wp-plat"><span>‘Wij gaan schikkingen moeten treffen. Robert zou zich daarmee kunnen bemoeien. Ik kan niet, met mijn huisarrest. Ik mag hier niet eens zijn.’</span></p>
				<p class="wp-plat"><span>‘Zou hij geen pensioen hebben? Hij werkte toch voor de Engelse staat.’</span></p>
				<p class="wp-plat"><span>‘De Engelsen, moeder, de Engelsen.’</span></p>
				<p class="wp-plat"><span>‘Zouden zij hun handen van Florent af trekken?’</span></p>
				<p class="wp-plat"><span>‘De Engelsman kent alleen wat Engels is. Dat hebt ge rap met eilandbewoners.’</span></p>
				<p class="wp-plat"><span>‘Een geluk bij een ongeluk is dat zijn vader het nooit vernomen heeft. Hij heeft al zijn kinderen gelijk gaarne gezien maar Florent was zijn zorgenkindje. Zou Robert niet kunnen zorgen dat ze Florent uit Engeland overbrengen, dat hij naast zijn vader komt te liggen? Waarvoor hebben wij anders een familiegraf?’</span></p>
				<p class="wp-plat"><span>Eén keer chrysanten brengen voor alle twee, alle twee samen onder één arduinen zerk, alle twee tegelijk de prooi van de natte beesterij daaronder.</span></p>
				<p class="wp-plat"><span>‘Ik durf het bijkans niet zeggen, maar het is een pak van mijn hart. Een mens blijft hopen en verlangen en naar de Engelse radio luisteren. </span><span class="wpt-cursief">L’espérance</span><span>, Louis, </span><span class="wpt-cursief">l’espérance</span><span>, het is een wreed iets, het doet zeer, het gaat niet weg.’</span></p>
				<p class="wp-plat"><span>Espérance, zo heet de trouwe en bitse dienstbode van een pastoor in een Vlaamse boerenfamilieroman. Espérance Braemscheute.</span></p>
				<p class="wp-plat"><span>Papa zei dat hij en Louis de trein van vier uur moesten halen. Om kwart over vier zat hij naast zijn zoon op een kruk aan de toonbank van café ‘Groeninghe’ dat nu ‘Chez Max’ heette. Waar de foto’s van Staf de Clercq en Raymond Tollenaere hadden gehangen was het behangpapier kleuriger. De vrouw van Noël zei dat haar man het goed stelde in het kamp van Lokeren, maar dat het beter was dat ze het bij één pintje lieten, ‘want ge weet hoe de mensen zijn tegenwoordig. Mijn bloeddruk is veel te hoog, Mijnheer Seynaeve, ik ga het rechtaf zeggen, ik heb liever dat ge niet meer komt, ik kan er ook niets aan doen. Voorlopig toch niet.’</span></p>
				<p class="wp-plat"><span>‘Wij moeten niet toegeven aan de straat,’ zei Papa heftig, ‘wij moeten...’</span></p>
				<p class="wp-plat"><span>‘...iedereen moet voor zijn eigen deur vagen,’ zei zij.</span></p>
				<p class="wp-plat"><span>Aan het stadhuis hingen Belgische en Franse driekleuren. De winkels lagen vol chocolade, wijn, ananas, entrecotes, afgestroopte konijnen.</span></p>
				<p class="wp-plat"><span>‘Haar bloeddruk,’ gromde Papa. ‘Alsof ik geen hoge bloeddruk heb. Mijn oren suizen de hele tijd.’</span></p>
				<p class="wp-plat"><span>Louis zocht Bekka in elke straat, zij was nergens te zien.</span></p>
				<p class="wp-plat"><span>L’Espérance, als je een wereldreis zou doen, is een eiland bij Madagascar.</span></p>
				<p class="wp-witregel"><span> </span></p>
				<p class="calibre1"><span>Naast de Belgische en de Franse vlaggen werd de Canadese gehesen, die met het groene esdoornblad, en toen zij er hing juichte het volk van Walle, want weer was de gevel van het </span><span class="wpt-cursief">stedehuus, scepenhuus</span><span> uit Brabantse hardsteen met de versierde nissen in Valencynschen steen, als tabernakels waar ooit geschilderde en vergulde heiligen in stonden, versierd zoals het hoorde. Op den zuidoostelijken hoek des gebouws stond, gelijk aan de meeste wethuizen en hallen sinds Zestienhonderd, de maagd Maria, Kroon op het hoofd, Scepter in de hand, Kindeken op de arm, de Voeten steunend op den Leeuw van Vlaanderen.</span></p>
				<p class="wp-plat"><span>Het was zondag. De godsvrede, waarbij geboden werd de vijandelijkheden en roverijen van den zaterdagavond tot den maandagmorgen en later uit eerbied voor de dagen waarop Christus zijn laatste lijden volbracht van den woensdagavond tot den maandagochtend uit te stellen, werd in Walle niet nageleefd.</span></p>
				<p class="wp-plat"><span>Het volk joelde toen de derde camion op de Grote Markt reed. ‘Het was kwart over elf, ik heb gekeken op het horloge van ’t Belfort,’ zei Mimi de bakkerin, ‘en omdat die andere camions tamelijk vol waren en </span><span class="wpt-cursief">hij</span><span> er alleen op stond met twee witten nevens hem, dacht het volk dat hij wel een belangrijke fameuze zwarte moest zijn met zo’n camion voor hem alleen, in ieder geval vóór dat de camion stil stond schoten ze al naar voor, er waren erbij van de Toontjesstraat natuurlijk maar ook deftige burgers van de Doornikse wijk, ik ga ze niet noemen, maar ik heb ze gefotografeerd met mijn ogen en hij, hij bleef maar staan met zijn handen in de lucht totdat ze hem van de camion trokken lijk een zak patatten, de twee witten waren zelf benauwd, zij zeiden: ‘‘Allee, allee,” maar zij verroerden niet. En het is dan dat Georgette, de zuster van Jantje Piroen, hem herkende, zij riep: ‘‘Maar godverdomme, het is Vuile Sef” en al dat volk riep: ‘‘Vuile Sef! Ge moet nu eens kijken, Vuile Sef zelf! Gestapo, Gestapo!” en Jenny van ‘De Graaf van Heule’ springt op hem en geeft hem een slag in zijn nek en roept: ‘‘Moet ge geen Amerikaanse liedjes meer zingen in mijn etablissement, expres om mij te laten pakken van de Gestapo?!” “Gestapo” schreeuwden ze, ge hoorde het tot in het Hooghe. Dan was er een clown die zei: ‘‘Hij wilde toch zo gaarne een vrouwmens zijn, wel, laat ons zijn haar afsnijden als bij de vrouwen.” “Dat is een goed gedacht,” riepen ze en ze lachten lijk in de </span><span class="wpt-cursief">cirque</span><span>. Die gast met de schaar begint te knippen, maar dat had hetzelfde effect niet natuurlijk als bij een vrouw, want zijn haar was al reglementair Duits kort, en ik dacht nog, hij gaat er misschien goedkoop van afkomen, de Brabançonne moeten zingen en een rammeling krijgen, maar hij was zo nerveus aan het beven, Mijnheer Seynaeve, en die gast met zijn schaar beefde ook zodat de schaar uitschoot recht in Vuile Sef zijn oog, die gast met de schaar roept: ‘‘Pardon, het is mijn schuld niet, hij bleef niet stil staan!” en die van de Toontjesstraat vroegen: ‘‘Wel, Vuile Sef, zijt ge nu content? Nee?” Mijnheer Seynaeve, hij keek recht voor hem met zijn kapot oog waar dat het bloed en het oog uitliep en met het andere, het was lijk een blauwe steen, want hij had schone ogen, weet ge ’t nog, Louis? hij verzorgde ze, druppeltjes er in en hij verfde zijn wimpers. ‘‘Content?” vroegen ze. En hij smijt zijn hoofd naar achter en hij knikt van ja. Hij knikt en hij blijft knikken met al dat bloed over zijn aangezicht, lijk of dat hij wilde zeggen: ik ben er toch aan, ge kunt allemaal hier in Walle mijn kloten kussen. En natuurlijk werden ze razend. Zij hebben hem omvergetrokken en geschopt met zijn tienen, twintigen, met Jenny erbij, totdat ze moe waren. Dan zijn de Witte Brigade-mannen uit de poort gekomen en hebben hem binnengesleurd en dan naar het hospitaal gebracht, met een gescheurde long en zijn milt kapot natuurlijk omdat er daar een rib in gespietst is.</span></p>
				<p class="wp-plat"><span>En nu is ’t mijn gedacht, Mijnheer Seynaeve, ge gaat me zeggen wat dat ge ervan peinst, dat hij als ze hem gevraagd hebben: ‘‘Zijt ge nu content?” dat hij eigenlijk ‘‘Nee” wilde zeggen lijk of dat zij wilden dat hij zou antwoorden, maar dat, omdat hij de laatste tijd in Griekenland zat, voor en na Afrika, dat hij in zijn zenuwen geantwoord heeft op zijn Grieks, dat wil zeggen het contrarie van bij ons, al knikkende. Want hij was zot van Griekenland, hij heeft mij nog foto’s meegebracht van de landschappen en de rotsgebergten daar. Wat is uw gedacht daarover, Mijnheer Seynaeve?’</span></p>
				<p class="wp-witregel"><span> </span></p>
				<p class="calibre1"><span>Omdat het uitstapje van Louis en Papa naar Walle gesignaleerd was door de juniores van Bastegem Excelsior die ook het station controleerden, zei de veldwachter, die dit trouw kwam overbrieven, dat Papa nu zeker het dorp moest verlaten. ‘Ge moogt ze geen excuus geven om hier alles kort en klein te komen slaan. En ge moet ook een klein beetje aan mijn verantwoordelijkheid als veldwachter denken.’</span></p>
				<p class="wp-plat"><span>Papa wou niet weg. ‘Ik kan hier die vier vrouwen niet alleen laten.’</span></p>
				<p class="wp-plat"><span>‘Louis is er toch,’ zei Mama.</span></p>
				<p class="wp-plat"><span>‘Ik weet het wel, maar... Moet ik nu serieus op den dool?’</span></p>
				<p class="wp-plat"><span>Er werd besloten dat hij bij Jules de timmerman zou gaan wonen, ja, op het kamertje dat waarschijnlijk nog rook naar de zalf van het etterend gezicht.</span></p>
				<p class="wp-plat"><span>‘Van het een gevang naar het andere,’ zei Papa.</span></p>
				<p class="wp-plat"><span>‘Niet overdrijven, Staf!’</span></p>
				<p class="wp-plat"><span>‘Nu dat ik het hier gewend begon te worden.’</span></p>
				<p class="wp-plat"><span>‘Staf, denk aan uw kameraden in de ‘Flandria’.’</span></p>
				<p class="wp-plat"><span>‘Ge hebt gelijk, Constance,’ zei Papa verstrooid en nam een stapel Lord Listers en Nick Carters onder de arm.</span></p>
				<p class="wp-plat"><span>‘Louis, ge moogt het aan niemand zeggen waar dat ik ben, al moesten zij uw tong uittrekken.’</span></p>
				<p class="wp-plat"><span>‘Hoe kan ik iets zeggen als mijn tong uitgetrokken is?’</span></p>
				<p class="wp-plat"><span>De voornaamste tussenpersoon en bode werd Tante Angelique, de zwangere vrouw van Nonkel Armand die veel kwalijke toespelingen moest horen over de manier waarop dat kind of half kind in de gevangenis verwekt werd. Elke keer bloosde ze heftig en zei: ‘Het heeft veel geld gekost.’</span></p>
				<p class="wp-plat"><span>Zij meldde dat Papa veel manille speelde met de timmerman, dat hij de proefpers daar op punt gezet had, dat het voor Papa wat ongemakkelijk was als hij naar het gemak moest, omdat de timmerman er meestal op zat, dat Mama de brochure van de operette ‘De lustige Boer’ moest proberen te vinden tussen zijn papieren, ‘enfin hij klaagt niet, Constance, het is iets anders dan mijn Armand, mensen toch, wat zijn mannen kleinzerig! Armand doet niets anders dan klagen.’</span></p>
				<p class="wp-plat"><span>‘Het is teken dat hij er reden toe heeft,’ zei Meerke vinnig.</span></p>
				<p class="wp-plat"><span>‘Als ge niets misdaan hebt en ge wordt vervolgd, dan zijt ge gevoeliger dan als ge wel schuldig zijt,’ zei Tante Violet.</span></p>
				<p class="wp-plat"><span>‘Hij is goed geweest voor de mensen, dat heeft hij misdaan,’ zei Mama.</span></p>
				<p class="wp-plat"><span>Tante Angelique schurkte haar buik tegen de rand van de tafel, het kind voelde de bewegingen. ‘Hi, Lew,’ zei het kind en knipoogde.</span></p>
				<p class="wp-plat"><span>‘Armand heeft een briefje gehad van zijn vroegere chef Van Belleghem, met alleen maar: ‘‘Armand, peinst op uw kindjes!” De Directeur riep mij: ‘‘Madame,” zegt hij, ‘‘is dat geen geheimschrift? Wil dat zeggen: Armand, denk aan bepaalde sommen geld of staven goud die verborgen zijn? Ge hebt er alle belang bij om het ons te zeggen, of liever aan mij te zeggen want hij zou lelijk in de penarie kunnen geraken, zijn zaak die normaal volgende maand moet voorkomen zou een jaartje achteruitgeschoven kunnen worden, zeg het mij maar gerust, dat blijft strikt onder ons drieën.” Ik zeg: ‘‘Mijnheer de Directeur, ik weet van niks, maar ik ga proberen van het uit te vissen.” En ik heb geen oog toegedaan, ik dacht aan die kindjes, zou Armand met het losbandig leven dat hij geleid heeft, het woord is niet te sterk, kinderen hebben? Achter mijn rug ergens een huishouden hebben met kindjes? Het mansvolk is leep en achterbaks, maar ’t was iets anders.’</span></p>
				<p class="wp-plat"><span>‘Het is wat de supporters achter de goal roepen als Armand keeper is in ’t gevang!’ riep Louis. ‘Let op uw kindjes!’</span></p>
				<p class="wp-plat"><span>‘Nee. Het is wat ze zeiden als ze aan ’t kaarten waren, Van Belleghem en hij, op Economische Zaken. De een zei dat tot de andere bij het whisten.’</span></p>
				<p class="wp-plat"><span>‘Een jaartje opgeschoven!’ zei Meerke.</span></p>
				<p class="wp-plat"><span>‘Doe dan iets voor de mensen!’ zei Tante Violet.</span></p>
				<p class="wp-plat"><span>‘Ondankbaar België!’ zei Mama met, zonderling genoeg, iets van Peters dode stem.</span></p>
				<p class="wp-plat"><span>‘De landbouw opgedreven,’ zei Tante Violet als tot haar klas van vroeger. ‘Alle akkers in het land maximum rendement doen geven. Gezorgd voor de invoer van graan. Tegengehouden dat de Duitsers alles opeisten en meesleepten. Konden ze anders dan de zwarte handel tegenhouden met de harde hand? Toen de Duitsers weg waren had alleman hier te eten, al was het niet veel, kijk eens naar Holland waar ze schoenzolen aten.</span></p>
				<p class="wp-plat"><span>‘‘Stank voor dank,” zegt Armand. Ik zeg: ‘‘Jongen, vergeet het.”’ ‘Nooit!” zegt hij, ‘‘zolang dat ik leef ga ik de Belgische staat koeioneren met alle middelen tot mijn beschikking!”’</span></p>
				<p class="wp-plat"><span>‘Tot zijn beschikking,’ zei Louis, ‘wat heeft hij tot zijn beschikking?’</span></p>
				<p class="wp-plat"><span>‘Hij is in de Administratie geweest, in Economische Zaken, hij kent daar al de draadjes en de wieltjes van. ‘‘Het is genoeg dat ik mijn burgerrechten terugkrijg en ook maar een klein postje krijg aan de staat,” zegt hij, ‘‘en ge gaat een keer zien.”’ </span></p>
				<p class="wp-plat"><span>‘We gaan zien, we gaan zien,’ zei Louis en Hector beaamde, fladderde.</span></p>
				<p class="wp-plat"><span>‘Armand is altijd gevoelig geweest,’ zei Meerke. ‘Hij heeft dat van mij. En ik heb het van mijn Nonkel Theo.’</span></p>
				<p class="wp-witregel"><span> </span></p>
				<p class="calibre1"><span>De zonnewijzer toonde het uur aan van de middag, de zon stond juist in het zuiden, de schaduw van de staaf viel in de richting van Holst die op de trappen van het bordes zat. Boven zijn hoofd, onder de daklijst schoten zwaluwen over en weer.</span></p>
				<p class="wp-plat"><span>‘Hij heeft al aan zijn charel getrokken vanmorgen,’ zei Raf, ‘ge ziet het.’ En Louis zag het, herkende het, het schuldige zitten staren na het verlies van de ziel, het globaal verlies in een immens woud van verlangen, zoveel weidser en donkerder dan het bos rond het huis van de verdwenen Madame Laura, de met rouw gelauwerde geliefde.</span></p>
				<p class="wp-plat"><span>‘Zij zitten op mijn hielen,’ zei Holst en liet hen binnen. De juniores van Bastegem Excelsior waren weggetrokken, maar de veldwachter had hem gewaarschuwd dat hij zich binnenkort zou moeten melden bij de krijgsauditeur, het bevel was onderweg. De dubbelloop stond achter de deur, trouw glimmend. Zij dronken wijn uit kelken die met laurierblaadjes in bladgoud versierd waren.</span></p>
				<p class="wp-plat"><span>‘Er zijn nog kelders vol,’ zei Holst. ‘Waar blijft Konrad?’</span></p>
				<p class="wp-plat"><span>‘Hij zal misschien komen,’ zei Raf.</span></p>
				<p class="wp-plat"><span>‘Misschien! Misschien!’</span></p>
				<p class="wp-plat"><span>‘Als hij het beloofd heeft zal hij komen.’</span></p>
				<p class="wp-plat"><span>‘Als hij niet komt, ben ik eraan. Mertens en Morrens hebben een klacht ingediend. Dat ik in de tijd van de landing in Dieppe een Engelse soldaat zou vastgebonden hebben op een van die Franse eilandjes.’</span></p>
				<p class="wp-plat"><span>‘Dat hebt ge vast en zeker gedaan,’ zei Raf.</span></p>
				<p class="wp-plat"><span>‘Ik ontken het niet. Het staat in mijn dossier en ik heb het ondertekend. In Dieppe zijn vijf Duitse infanteriesoldaten en een Gefreiter door de Engelsen gevangen genomen. Meer dan een half uur hebben zij op de grond gelegen met hun polsen vastgebonden op hun rug, in hun hemd. Ze lagen met koorden aan mekaar vast, zodat ze hun tunieken niet meer konden aantrekken. Voor een Duitse soldaat is dát het ergste, dat gaat tegen zijn militair eergevoel in. En daarom is het dat zij zijn beginnen zingen ‘‘Denn wir fahren gegen England” en daarom is het dat de Engelsen nerveus geworden zijn en dat ze die Duitsers met bajonetten hebben afgemaakt. En daarom is het dat onze leiding gezegd heeft: ‘‘Mannen, als ge nog een Engelsman gevangen neemt, houden we ons niet meer aan de conventies en...”’ </span></p>
				<p class="wp-plat"><span>‘...snijden wij zijn strot door,’ zei Louis. ‘Oog om oog.’</span></p>
				<p class="wp-plat"><span>‘Nee. Nee. ‘‘Slaan we een koord rond zijn handen en voeten.” En dat heb ik gedaan.’</span></p>
				<p class="wp-plat"><span>‘Wat deed ge daar in Dieppe, Holst?’</span></p>
				<p class="wp-plat"><span>Holst haalde zijn schouders op, schonk in. Santenay, Domaine des Hautes Cornières. Smaakte naar amandelen.</span></p>
				<p class="wp-plat"><span>‘Waar blijft Konrad?’</span></p>
				<p class="wp-plat"><span>Konrad was aan het studeren, zei Raf, in Kappel in Zwitserland waar Zwingli gesneuveld is. Zodanig aan het studeren dat hij Raf na twee weken weggestuurd had, met zijn tweeën in het appartement kon hij zich niet concentreren.</span></p>
				<p class="wp-plat"><span>‘De vraag is, waar blijft Madame Laura?’ zei Louis. Zijn gezicht gloeide van de Santenay, hij proefde amandelen en aardbeien tegelijk en werd de krijgsauditeur Wallaert van Outryve en Lord Lister tegelijk en snauwde: ‘Wáár?’</span></p>
				<p class="wp-plat"><span>‘Zij moet hier ergens in een kast zitten,’ zei Raf.</span></p>
				<p class="wp-plat"><span>‘Hoe?’</span></p>
				<p class="wp-plat"><span>‘Zitten?’ vroeg Holst.</span></p>
				<p class="wp-plat"><span>‘Of staan of liggen. </span><span class="wpt-cursief">Supposons</span><span>,’ zei Raf. (Thérèse tegen Nonkel Omer!) ‘Zij doet de grote zware kast open in haar slaapkamer of in een van de andere kamers, zij kijkt in de spiegel van de binnenkant van de deur, zij kijkt of haar pruik goed zit en wat ziet ze? Op haar combinaison ziet ze een vlek, we houden ons nu niet bezig met welk soort vlek. ‘‘Oei oei oei,” roept ze want zo kan ze niet naar haar beschermheer en financier, notaris en minister Baelens, zij trekt haar combinaison uit, maar omdat gij, Holst, in geen weken de was gedaan hebt, dat is bekend, dat staat genoteerd, zoekt ze in een hoopje ondergoed diep van onder in de kast naar een andere combinaison, de deur valt toe achter haar, in het slot, zij kan er niet meer uit, ze bonkt, ze roept twee dagen lang...’</span></p>
				<p class="wp-plat"><span>‘En waar was </span><span class="wpt-cursief">ik</span><span>?’</span></p>
				<p class="wp-plat"><span>‘Dat moet ik nog uitvissen.’</span></p>
				<p class="wp-plat"><span>‘Ik dacht dat alles genoteerd werd?’ Het getaande boswachtersgezicht van hout met sepia kerven was slim, aandachtig.</span></p>
				<p class="wp-plat"><span>‘Misschien dat ge thuis waart.’</span></p>
				<p class="wp-plat"><span>‘Misschien, misschien!’</span></p>
				<p class="wp-plat"><span>‘Ge laat haar roepen, zij ligt daar in haar eigen uitwerpselen, de houtwormen komen uit de kast, wandelen over haar kleren.’</span></p>
				<p class="wp-plat"><span>‘En sterven in haar beloofde land,’ riep Louis verhit.</span></p>
				<p class="wp-plat"><span>‘Zij heeft nooit een pruik gedragen,’ zei Holst.</span></p>
				<p class="wp-plat"><span>‘Natuurlijk wel. Zij een pruik en gij een breukband!’</span></p>
				<p class="wp-plat"><span>De reus ging naar het aanrecht en begon met staalwol een pannetje met restjes van aangekoekte, verbrande bonen te schrobben.</span></p>
				<p class="wp-plat"><span>‘Wij mogen toch een keer lachen,’ zei Raf. ‘Nee? Trek het u niet aan. Ik ga zorgen dat Konrad komt. Allee, Holst, niet neuten, niet trunten. Wij mogen toch een keer lachen.’</span></p>
				<p class="wp-plat"><span>‘Hoe is het met zijn aangezicht?’ vroeg Holst onwillig.</span></p>
				<p class="wp-plat"><span>‘Een mirakel lijk dat het allemaal schoon weggetrokken is en blijft wegtrekken. Hij ziet er soms uit lijk Robert Telloor in </span><span class="wpt-cursief">De dame met de Kamelen.’</span></p>
				<p class="wp-witregel"><span> </span></p>
				<p class="calibre1"><span>‘Ik zou nog eens moeten komen om die oude planken en die rommel achter de haag te verbranden.’</span></p>
				<p class="wp-plat"><span>‘Er is geen haast bij,’ zei Michèle.</span></p>
				<p class="wp-plat"><span>‘Nee. Ik heb ook nog veel te doen.’</span></p>
				<p class="wp-plat"><span>‘Maar als ge tijd hebt...’</span></p>
				<p class="wp-plat"><span>‘Wanneer?’</span></p>
				<p class="wp-plat"><span>‘Als ge tijd hebt.’</span></p>
				<p class="wp-plat"><span>Michèle was bruinverbrand. Zij was met Thérèse naar de zee geweest, zei zij. Op het appartement van haar schoonmoeder in Knokke, om haar verjaardag te vieren. Renétje had een kabouter gemaakt van klei maar het kon ook een paddestoel zijn, het was in ieder geval rood met oogjes. Louis durfde nauwelijks naar Michèle’s lippen te kijken, het spiegelbeeld een kwartslag omgedraaid van de uitstulpende van traan lekkende tweede mond die zij nu onder een plissé jurk droeg. Ook niet naar haar puntige borsten.</span></p>
				<p class="wp-plat"><span>‘In Gent spelen ze </span><span class="wpt-cursief">Hollywood Canteen</span><span> met de Andrews Sisters,’ zei hij.</span></p>
				<p class="wp-plat"><span>‘Ik heb het al gezien, o, maanden geleden.’</span></p>
				<p class="wp-plat"><span>‘Peinst ge soms op mij?’</span></p>
				<p class="wp-plat"><span>‘Niet alle dagen.’</span></p>
				<p class="wp-plat"><span>‘Wanneer mag ik komen om die boel te verbranden?’</span></p>
				<p class="wp-plat"><span>Zij moest nadenken. Woensdag ging niet, want dan kwam haar werkster, de dag daarop was het vergadering van het Davidsfonds, in het weekend ging ze weer naar Knokke, dat had ze beloofd.</span></p>
				<p class="wp-plat"><span>‘In de loop van volgende week. Op het einde van volgende week.’</span></p>
				<p class="wp-plat"><span>‘Als ik kan,’ zei hij lamlendig.</span></p>
				<p class="wp-plat"><span>Zij groette pastoor Mertens die langs kwam en zijn voorhoofd fronste. ‘Ik moet naar huis,’ zei Michèle toen, ‘ik verwacht een telefoon.’ Zij sprong op haar fiets, plette de rekbare perzikpruim tot pulp tegen het zadel.</span></p>
				<p class="wp-plat"><span>‘Au revoir, mon petit prince.’</span></p>
				<p class="wp-plat"><span>‘Au revoir.’ (Matras, matras.)</span></p>
				<p class="wp-witregel"><span> </span></p>
				<p class="calibre1"><span>Louis klampte een postbode aan op de Koornmarkt, waar de tram was gestopt. Hij verstond het vettig en ingeslikt dialect niet, maar de postbode wees, de Gebroeders Milbaustraat was vlakbij, links, ‘zuust teegnoover de Kattedrolle’. Hij dwaalde langs het beeld van de Gebroeders van Eyck, het Gerard de Duivelsteen, de Kathedraal waar zich het Lam Gods van de ansichtkaarten moest bevinden en belde aan tijdens het gebeier van de klokken. Een smalle bebrilde man die net naar de wc geweest was, want je hoorde het ruisen van de spoeling, gaf hem een klamme hand.</span></p>
				<p class="wp-plat"><span>‘De notaris is er niet,’ zei hij en ging voor, in een gang die met vaalgroene zijden bespannen was in de tijd van Keizerin Maria-Theresia die de Jezuïetenorde verboden heeft, of in de tijd van veldheer Belisarius die als bedelaar gestorven is.</span></p>
				<p class="wp-plat"><span>In de notariskamer met wandhoge ladenkasten, dossierkasten, ging Vlieghes vader achter het bureau zitten, duidelijk niet zijn gewone plaats. Het bureau was leeg. Alleen een marmeren inktstel zonder inkt en een vloeiblok. Mussolini’s bureau was ook altijd leeg, waar veel dossiers en papieren liggen wordt niet gewerkt. De beiaard speelde: ‘Zeg, kwezelke, wilde gij dansen?’ De donkergroene ruitjes van het raam wierpen een onwezenlijk licht op Vlieghes vader, de man in de notaris zijn stoel.</span></p>
				<p class="wp-plat"><span>‘De notaris is naar Normandië,’ zei hij. ‘Ge ziet er precies uit zoals mijn zoon u dikwijls beschreven heeft. Ge ziet er een eerlijke jongen uit.’</span></p>
				<p class="wp-plat"><span>‘Nogal,’ zei Louis.</span></p>
				<p class="wp-plat"><span>‘Ga zitten. Ik heb u geschreven...’ (Op het papier van de notaris. ‘Geachte jongeheer, Voor een zaak van persoonlijke en belangrijke aard zou ik u graag op het kantoor van Notaris Montjoie ontmoeten in de middaguren. Adhemar Vlieghe, secretaris.’ En Louis had het stompzinnig idee gekoesterd dat men de schat van het kasteel in Aisne eindelijk na eeuwen onder de erfgenamen zou verdelen en dat hij voor Johan Daisne werd gehouden door die ene usurpatie bij Djeedie.)</span></p>
				<p class="wp-plat"><span>‘Ik wilde u eerst per brief de dood van Gerard melden. Maar ik voelde mij verplicht om het u persoonlijk te zeggen, hoeveel pijn het mij ook zou doen. Maar ge ziet er mij een eerlijke jongen uit en daarom...’</span></p>
				<p class="wp-plat"><span>‘Dood,’ zei Louis.</span></p>
				<p class="wp-plat"><span>‘Ja,’ zei de vader. Tijdens zijn leven is Vlieghe niet groter geworden dan deze man, die vóór de oorlog, tijdens de oorlog, zélf notaris was.</span></p>
				<p class="wp-plat"><span>‘Ik zou u koffie aanbieden, maar de keuken is afgesloten, de notaris is in Normandië aan het zeilen. Limonade misschien in het bureau van Gisèle...’</span></p>
				<p class="wp-plat"><span>‘Dank u. Hij is dood?’ (In het Jeugdbataljon, Grenadierdivision ‘Langemarck’ aan de Oder? Als Flak-helper bij een afweergeschutkanon tot op het allerlaatst? Wanneer? Al die tijd als een vermorzelde vlieg. Andere vleesetende vliegen azen op hem. Ik heb in geen maanden aan hem gedacht. ‘Niet alle dagen.’ Toen de Duitsers en de Oekraïners in Wehrmachtsuniform wegtrokken met beddengoed en huisraad op de affuiten, dacht ik dat hij er tussen zou zitten. Als ik een meisje was zou ik nu in tranen uitbarsten. Zakdoekje, snot, troost.)</span></p>
				<p class="wp-plat"><span>De man trok een moeilijk schuivende lade in het bureau open, haalde een blad briefpapier met het briefhoofd van Notaris Montjoie te voorschijn en tekende er mechanisch een rijtje klaverbladachtige bloemetjes op.</span></p>
				<p class="wp-plat"><span>‘Ik maak mezelf wijs dat hij, niettegenstaande alles, een vreedzame snelle dood gehad heeft.’ Zijn adamsappel ging op en neer boven de sjofele, te wijde hemdsboord, de brillenglazen werden doffer. ‘Hij vroeg me, de ochtend van zijn sterfdag, om u een brief te geven, die heb ik hier.’ Hij tilde een bil op en vond in zijn achterzak een lichtblauwe envelop met </span><span class="wpt-cijfers">airmail</span><span> in rode letters. Louis zag zijn naam in forse kapitalen. De Y had een gave ronde krul onderaan, als een vleeshaakje.</span></p>
				<p class="wp-plat"><span>De man poetste zijn brillenglazen met zijn zakdoek, de versmalde ogen hadden okeren wallen. ‘Al zijn leraars waren het erover eens dat hij veel beloofde.’</span></p>
				<p class="wp-plat"><span>‘Ik wist hier niets van, niets,’ zei Louis. ‘Had ik het geweten...’</span></p>
				<p class="wp-plat"><span>‘Hij is elf dagen geleden begraven.’</span></p>
				<p class="wp-plat"><span>‘Dan was ik zeker gekomen.’</span></p>
				<p class="wp-plat"><span>‘Vóór zijn dood?’</span></p>
				<p class="wp-plat"><span>‘Ervóór, erna.’ (Niet: tijdens.)</span></p>
				<p class="wp-plat"><span>‘Wij zullen het nooit te weten komen wat wij moeten doen, wij opvoeders. Wij weten het pas als het te laat is. Zijt ge streng, het is niet goed. Zijt ge laks, het is niet goed. Ge denkt: ‘‘Als ik maar de schade kan beperken...” Hij had uw ouderdom.’</span></p>
				<p class="wp-plat"><span>‘Zeg, kwezelke, wilde gij dansen!’ De vetplant onder het schilderij met koeien die door de Leie of de Schelde waadden kreeg niet genoeg of te veel water. Het water druppelde in de verwarmingsbuizen, als de dwerg Gustav Vierbücher in Mecklenburg die moeilijk plaste.</span></p>
				<p class="wp-plat"><span>‘Hij heeft tot op de laatste dag op zijn banjo gespeeld. En ik nog zeggen: ‘‘Schei in godsnaam uit!”’ </span></p>
				<p class="wp-plat"><span>‘Hoe is hij gestorven? Waaraan? Waardoor?’</span></p>
				<p class="wp-plat"><span>‘Hij heeft zelfmoord gepleegd,’ zei Vlieghe Senior, strak als politie.</span></p>
				<p class="wp-plat"><span>‘Op uw ouderdom, Louis,’ zei hij stilletjes.</span></p>
				<p class="wp-plat"><span>Wat moet die slonzige man van mij? Waarom spreekt hij tegen mij als tegen een gelijke, iemand die net als hij satanisch koud kan spreken over hem, Vlieghe, rossige Vlieghe die ik vroeger ‘mijn liefde’ noemde, ik weet het nog heel goed?</span></p>
				<p class="wp-plat"><span>De man stond op, ging weg. Ondertussen lag Vlieghe voor de voordeur van het Gesticht, een dampende revolver in de hand. Zuster Adam zei: ‘Hij ligt hier te bevriezen, kom, Louis, help me.’ Getweeën sleurden zij de ruggengraatloze jongen tot bij de grot van Bernadette Soubirous. De Heilige Maagd in haar afschilferende blauwe mantel met gouden sterren zei: ‘Apostel Petrus, hete tranen zult gij plengen!’</span></p>
				<p class="wp-plat"><span>Tussen de brandende natte spleten van zijn ogen zag Louis Vlieghes vader binnenkomen met een bultige namaakleren schooltas, hij trok er een grijze, wollige prop uit die een trui werd, met aan de halsopening een rijtje ingebreide Ar-runes, Ar is zon. Ariër. Ar-beid: buit van de zon. De Ar-spreuk is: ‘Eer het licht.’</span></p>
				<p class="wp-plat"><span>Louis legde de trui traag op zijn knieën.</span></p>
				<p class="wp-plat"><span>‘Zijn moeder heeft die trui gebreid. Zij zal het nooit te boven komen. Zij moet zich nu helemaal aan Ward wijden, die gelukkig nog te jong is om te beseffen wat er met zijn broer gebeurd is.’</span></p>
				<p class="wp-plat"><span>‘Zeg kwezelke, wilde gij dansen?’ Hoe lang nog! Houdt dat nooit op?</span></p>
				<p class="wp-plat"><span>‘Het is de schuld van de priesters!’ riep Mijnheer Vlieghe plots schel. ‘Daarom heb ik u geschreven om naar hier te komen. Omdat ik niet wil dat er ook nog maar één kind het slachtoffer wordt van de priesters.’</span></p>
				<p class="wp-plat"><span>Hij tekende vliegensvlug een rijtje bloempjes.</span></p>
				<p class="wp-plat"><span>‘Gerard is één keer en geen twee keer naar een vrouw van slecht allooi geweest. Eén keer en geen twee keer. En bij die vrouw heeft hij die ziekte opgedaan die de priesters de vrouwenziekte noemen.’</span></p>
				<p class="wp-plat"><span>‘Heeft hij zich daarom...?’</span></p>
				<p class="wp-plat"><span>Mijnheer Vlieghe knikte.</span></p>
				<p class="wp-plat"><span>‘Daar zijn remedies voor, men kan in zo’n geval tussenkomen vóór het te laat is, het is een ziekte als een andere, maar onze jongen, onze jongen moet dat niet geweten hebben! Wie weet wát de priesters hem ingeblazen hebben? Hersenverweking, aangetast ruggenmerg of wie wéét wát?’</span></p>
				<p class="wp-witregel"><span> </span></p>
				<p class="calibre1"><span>Verdoofd liep Louis op de Graslei langs de oude-antiek-nepgevels van een wereldtentoonstelling, langs het nepgotische Postgebouw. Verdoofd door het schellen van de trams, het autogetoeter, de winkelende mensen en de treiterig trage stem van Vlieghes vader. Ineens schoot het hem te binnen dat de trui die hij tussen oksel en elleboog klemde misschien afkomstig was uit het huis van ontucht waar Vlieghe gekruisigd werd door de Vrouw-van-slecht-Allooi, nee, nog waarschijnlijker was het de vrouw van een zwarte geweest, een van die zusters, moeders, dochters van een gevangen zwarte die uit weerwraak krijgsauditeurs en politiecommissarissen besmette en van de weeromstuit die gluiperd van een Vlieghe die mij zijn erfenis wil doorgeven, die vanuit zijn kist in de modder nog naar mij klauwt en langs deze trui zijn pest verspreidt, de wol met de Ar-runes zat vol met Miezers, wriemelende onzichtbaar vreterige bacillen. Met een snauwerig kreetje gooide Louis de trui in de goot, trapte, stampte er op met beide voeten, zette het op een draf, vertraagde, bedaarde bij het standbeeld van Lieven Bauwens, uitvinder van het weefgetouw.</span></p>
				<p class="wp-plat"><span>De langzaam en voorzichtig uitgesproken zinnen van vader Vlieghe doken op. Weg ermee. Hij ritste de airmail-envelop open. De brief had geen kantlijn. Zuinige Vlieghe met het vosrode haar.</span></p>
				<p class="wp-plat"><span>‘Vriend Louis, met deze woorden spreek ik uit het graf tot u die mij in de steek gelaten hebt in de tijd van mijn leven. Maar dat neem ik u niet kwalijk, want gij moogt. Voor de minuten dat ik nog leef kan ik u niets kwalijk nemen. Hebt gij er een gedacht van hoezeer ik u bemind heb? Mij hebt gij daar niet horen over beginnen, nooit, omdat ik vind dat de persoon die bemind wordt dat zelf moet ervaren en herkennen. Zoniet, </span><span class="wpt-cursief">tant pis, mon chéri</span><span>. Maar nu moet ik u zeggen hoezeer ik u heb bemind, want wanneer anders? Er is geen anders meer voor mij. Ook geen wanneer meer voor mij. Zo direct begin ik aan de genezing van mijn lichaam. Of de dood van mijn lichaam. Een harde noot om te kraken, dierbare L., maar ik heb vertrouwen. Tenslotte wilde ik toch voor dokter en chirurg studeren. Dat kan ik nu uitproberen. Maar toch vertrouw ik het niet genoeg, niet voldoende. Men weet nooit. In het geval van het herstel van mijn lichaam krijgt gij deze brief niet te lezen. In het andere geval, puntje, puntje, puntje. In het andere geval ben ik niet meer op deze aarde. Het klinkt dwaas en ik moet er wel om lachen, alhoewel ik geen greintje humor heb, dat hebt gij zelf gezegd jaren geleden in de refter. Maar ik ga niet langer zeveren. Ik dacht dat Vlaanderens heropstanding, zelfs onder de Duitse matrak, mijn ideaal zou geweest zijn, maar in mijn laatste minuutjes, puntje puntje puntje weet ik het niet meer. Levet Scone, dierbare makker, uw Vliegje. P.S. Ik steek onze amulet in mijn mond dat ik er op kan bijten als het te erg wordt. Weet ge nog, onze amulet, Apostel Petrus? Moge onze amulet mij bijstaan zodat ik deze brief nooit moet verzenden, zodat geen haan er naar kraait. </span><span class="wpt-cursief">Uw Vliegje.’</span></p>
				<p class="wp-plat"><span>Louis liep langs het Steen van Gerard de Duivel, het gebouw van het bisdom, de Leie of de Schelde of een kanaal waar een kapotte boot in lag. De snippers van de brief daalden over de geteerde planken. Te laat. Nooit geweten. Ik schreef naar de dode Maurice, de dode Vlieghe schrijft naar mij. Dit zinneloos herkauwen, dit verdriet om iets dat er niet was, aangezien dat ik niet wist dat het er was. Nu is het er.</span></p>
				<p class="wp-plat"><span>De kwalijk riekende stem van de vader tastte, voelde, keerde terug als een tong naar een schrijnende kies. De sirenes van een fabriek. Maar die verwaten kleffe stem vol trage rechtvaardigheid tegenover het onrecht hem eerder aangedaan dan zijn kind, maalde door. Vlieghe in het neogotisch torengebouwtje van onze kindertijd voorafgegaan door een van de zeven wijze maagden in habijt met haar schep gloeiende kolen vóór zich, loopt door de namaakmarmeren gangen. Hij is er altijd geweest, ik weet niet hoe hij zich ooit uit de naamloze kudde van de kleintjes heeft losgemaakt, ontbolsterd heeft tot een Vlieghe met een naam en vaak-zand-klaas-vaak in een paar amberen ogen, met een lopende neus en zeepsop in het haar en dan, toen al, met een molensteen rond zijn nek.</span></p>
				<p class="wp-plat"><span>Terwijl al die tijd de dubbelstem van de vader ver weg als een slecht afgestemde Radio Londen en dichtbij als adem zegt dat Gerard een scheermes heeft genomen dat aan zijn grootvader heeft toebehoord en een snee in zijn </span><span class="wpt-cursief">scrotum</span><span> heeft gegeven, hij die voor dokter wilde studeren, en de testikelen wilde laten vallen maar dat lukte niet, katoendraad in jodium heeft gedrenkt en het afgebonden, dat besmette deel van het onderste deel, en toen heeft doorgesneden, en de testikelen nog in het toilet heeft doorgespoeld, ‘waar anders? Zij waren niet te vinden, en toen is hij blijven liggen tot het einde, Louis, het einde dat milder is gekomen dan men zou veronderstellen want volgens onze huisdokter verwekt leegbloeden een bepaalde euforie, hij lag met zijn banjo in zijn armen, méér kan ik u niet zeggen maar minder ook niet, Louis. En met een versleten oude loden bikkel tussen zijn achterste tanden.’</span></p>
				<p class="wp-witregel"><span> </span></p>
				<p class="calibre1"><span>‘Ik weet niet of gij dat ook gewaar wordt maar ik herken de mensen niet meer. In de oorlog waren ze anders. Hoe anders? Ja, hoe moet ik dat gaan hakkelen? Een zeker ideaal. Ik spreek nu niet over vóór of tegen Hitler natuurlijk. Het gedacht dat wij allemaal samen aan één zeel trokken, mekaar hielpen met margarine en eierkolen en af en toe een stukje saucisse. Als ge daaraan iets verdiende, zoveel te beter natuurlijk, maar het ging toch om uw medemens een handje toe te steken, en nu, ik weet het niet, neem Pier de Buis, heel zijn leven een oprechte loodgieter geweest, altijd gereed als er een lek was, en beleefd: ‘‘Als ’t er nog iets aan zou mankeren, ge moet maar spreken, Mademoiselle” en nu? Nu heeft hij dat knietje gerepareerd in mijn wc. Hij was nog maar aan het hek of het lekte al weer. Ik vraag hem nu al een week: ‘‘Pier, wanneer mag ik u verwachten?” Wat zegt hij? ‘‘Madame Violet” (terwijl dat hij weet dat het ‘Mademoiselle’ is), ‘‘ik kan mij niet in vieren delen!”’ </span></p>
				<p class="wp-witregel"><span> </span></p>
				<p class="calibre1"><span>‘O, dat is een schoon hoedje, Angelique!’</span></p>
				<p class="wp-plat"><span>‘’t Is een cloche. Maar het is maar toen ik thuiskwam dat ik zag dat het maar voor de helft gevoerd is. De smeerlappen. Koningin Elisabeth had ’t zelfde model aan in </span><span class="wpt-cursief">De Volksgazet</span><span>. Maar ’t hare zal natuurlijk wel helegans gevoerd zijn.’</span></p>
				<p class="wp-plat"><span>‘Dat wit staat goed met uw haar.’</span></p>
				<p class="wp-plat"><span>‘Het is gebroken wit.’</span></p>
				<p class="wp-plat"><span>‘Nogal rap vuil, zeker?’</span></p>
				<p class="wp-plat"><span>‘Ik kuis het met aceton... Maar ik was iedere keer goed mijn handen vóór ik het opzet.’</span></p>
				<p class="wp-plat"><span>‘Ge kunt het ook met droog brood kuisen. Ik doe dat altijd met mijn beige hoedje.’</span></p>
				<p class="wp-plat"><span>‘Wie had dat durven peinzen? Dat wij brood zouden gebruiken voor onze hoedjes?’</span></p>
				<p class="wp-witregel"><span> </span></p>
				<p class="calibre1"><span>‘Lijk Verbauwen die appartementsgebouwen optrekt, het ene na het andere. ’t Is gemakkelijk als uw broer op het Kabinet zit. In de oorlog zou ’t niet waar geweest zijn. De Duitsers hadden gezegd: ‘‘Verbauwen, laat een keer uw boekhouding zien. Nee, die niet, die andere die in uwe coffre-fort onder uw bed ligt. Wat zien we hier? Aandeelhouder madame Louise Schellekes, de vrouw van uw broer? Allee, naar ’t arbeidskamp voor een paar jaar!”’ </span></p>
				<p class="wp-witregel"><span> </span></p>
				<p class="calibre1"><span>‘Gisteren moest ik mijn tram halen, en ik koop in de haast een pronostiek en </span><span class="wpt-cursief">Het Volk</span><span>. Ik kom thuis, ik zet mij bij de stoof ik sla </span><span class="wpt-cursief">Het Volk</span><span> open, zij hebben mij toch miljaardedju de gazet van eergisteren in mijn handen geduwd. Vanmorgen ga ik terug. ‘‘Ah, nee, Mijnheer,” zegt hij, ‘‘ik weet van niks. Iedereen kan zo wel de gazet uitlezen en ’s anderendaags komen weerbrengen.”’ </span></p>
				<p class="wp-witregel"><span> </span></p>
				<p class="calibre1"><span>‘De joden kruipen weer samen. Zij gaan lelijk doen. En zij hebben groot gelijk. Hoe zoudt ge zelf zijn als u dat aangedaan werd? En op zo’n schaal! Nu slaat de schaal van de weegschaal terug, dat is maar rechtvaardig. Zij gaan zich wreken op iedereen die niet joods is, hoe zoudt ge zelf zijn? Het is nu aan hun toer om hun ras te beveiligen, en daarvoor moet ge de anderen een kloot aftrekken, het is normaal. Het kan niet gelijk opgaan in de wereld. Het zou te schoon zijn.’</span></p>
				<p class="wp-witregel"><span> </span></p>
				<p class="calibre1"><span>‘Maar Madame Laura, droeg zij nu een pruik of niet?’</span></p>
				<p class="wp-plat"><span>‘Ik heb ze nooit van dichtbij gezien.’</span></p>
				<p class="wp-plat"><span>‘Ik wel. En ’t was mensenhaar.’</span></p>
				<p class="wp-plat"><span>‘Maar een pruik is toch ook van mensenhaar.’</span></p>
				<p class="wp-plat"><span>‘Volgens mij was ’t een pruik. Omdat ze te lui was om naar de coiffeur te gaan. Ge zet zo’n ding op, </span><span class="wpt-cursief">ni vu ni connu</span><span>, en ge zijt gereed en altijd proper.’</span></p>
				<p class="wp-plat"><span>‘En Holst, die jongen, nog altijd alleen in dat huis met tweeëntachtig deuren.’</span></p>
				<p class="wp-witregel"><span> </span></p>
				<p class="calibre1"><span>‘Gaat ge gaan stemmen?’</span></p>
				<p class="wp-plat"><span>‘Ik moet wel als Belg. Anders is het tweehonderd frank boete.’</span></p>
				<p class="wp-plat"><span>‘Ik stem voor de eerste keer van mijn leven voor de socialisten. Omdat Van Acker de jongens die naar Duitsland zijn gaan werken, niet wil vervolgen. Ik weet wel dat hij dat doet omdat hem dat een paar honderdduizend kiezers opbrengt, maar het is de geste die telt.’</span></p>
				<p class="wp-plat"><span>‘Ik weet niet voor wie. Ofwel moet ge voor gasten stemmen die ge niet kent, die zeggen dat ze schoon vaderlands werk gedaan hebben in het donker van de oorlog, dus een gewone mens heeft daar niets van gewaar geworden van dat vaderlands werk onder de grond, ofwel kent ge ze van vóór Veertig en zijn ’t al die gasten die weggekoerst zijn naar Londen met hun broek vol. En als zij het niet zijn, is het hun nonkel of hun schoonbroer.’</span></p>
				<p class="wp-plat"><span>‘Dat verschil in kleurtjes, dat is zand in de ogen van de gewone burger. Zij hangen allemaal aan mekaar vast. Syndicaat, delegaat, actionnair, militair. Om gazetten te verkopen, geven ze die gazetten ook een kleurtje maar ’t is allemaal van tevoren gedicteerd en gearrangeerd. Wij verschuiven een beetje naar links en dan een beetje naar rechts, een tango, en ondertussen steken we onze paraplu uit.’</span></p>
				<p class="wp-plat"><span>‘Hoe dat dat nog allemaal samen en thope blijft hangen, hoe dat dat niet uit mekaar klakt en kwakt!’</span></p>
				<p class="wp-plat"><span>‘Omdat ze aan mekaar plakken. Eéne grote stront, Florimond. Gij moogt zoveel vingers in de kassa steken en geen vinger meer of ik steek u een dolk in de rug. Wel, ’t is goed, ik ga mijn ogen toedoen binst dat gij uw vingers in de kassa steekt. Ai, ge steekt mij toch in de rug. Ah, ge moet maar zo slim zijn om uwe rug niet naar mij te draaien.’</span></p>
				<p class="wp-witregel"><span> </span></p>
				<p class="calibre1"><span>‘En die radio tegenwoordig. Hoe dat ze daar in de radio hun voeten vagen aan de luisteraar! Gedurende de oorlog begon een plaat zachtjes, op ’t gemak, perfect. Nu smijten ze met die platen. Ze krassen, ze blijven draaien op ’t zelfde punt, ze stoppen midden in een schone passage...’</span></p>
				<p class="wp-witregel"><span> </span></p>
				<p class="calibre1"><span>‘Onze koning blijft wachten om naar huis te komen.’</span></p>
				<p class="wp-plat"><span>‘Hij wacht tot de kust vrij is, lijk dat de zeerovers zeggen.’</span></p>
				<p class="wp-plat"><span>‘Hij gaat voor de ogen van het volk zijn broer de Regent een kusje geven op zijn kaken, links en rechts, en hem dan een ferme schop in zijn gat geven.’</span></p>
				<p class="wp-plat"><span>‘Er plakt te veel bloed aan zijn handen, van de Regent.’</span></p>
				<p class="wp-plat"><span>‘En zijn handen stonden al konteverkeerd van aan ’t slecht vrouwvolk in de bars van Oostende te prutsen.’</span></p>
				<p class="wp-plat"><span>‘Ja, zij konden zijn pen niet meer vasthouden om een genadeverzoek te ondertekenen.’</span></p>
				<p class="wp-plat"><span>‘Die mens was benauwd om verkeerd te doen.’</span></p>
				<p class="wp-plat"><span>‘Wie? Charles Theodore Henri Antoine Meinard, griezel van een Graaf van Vlaanderen? Te luizelui ja, te poepeloerezat!’</span></p>
				<p class="wp-plat"><span>‘Het is normaal. Die mens heeft heel zijn leven gehoord: ‘‘O, Leopold, o Majesteit, o Sire, o koning Leopold de Derde!” en ‘‘Charles, wie is dat? O ja, zijn broer!” Dus, nu dat hij zelf koning mag spelen als regent wil hij een beetje meester spelen over leven en dood, het is normaal.’</span></p>
				<p class="wp-plat"><span>‘Dan is ’t ook normaal dat de doden gaan opstaan uit hun graf en hem om rekenschap komen vragen. Anders is ’t niet mogelijk. Anders heerst er alleen maar een Antichrist op aarde.’</span></p>
				<p class="wp-witregel"><span> </span></p>
				<p class="calibre1"><span>‘Ik kom Goeminne tegen. Het is te zeggen, hij passeerde mij in een splinternieuwe Buick. ‘k Zeg: ‘‘De zaken gaan goed, Maurice. Zo’n voiture voor een metselaar!” “Pardon,” zegt hij. ‘‘Alle herstellingswerken!”</span></p>
				<p class="wp-plat"><span>Wij discuteren een beetje en hij vertelt over een terrasje dat hij moest repareren, het regende er door... Terwijl dat hij met zijn brander bezig was zag hij dat die mensen in hun slaapkamer drie vier schilderijen hadden hangen en Chinese poteries hadden staan, enfin dat zij veel beter bemiddeld waren dan hij had gedacht. ‘‘Ik ben op ’t dak gekropen,” zei hij, ‘‘en ik heb daar de dakbedekking een snee of vier vijf gegeven met mijn mes. ‘k Zeg tegen die Madame: “Madame, uw terras lekt, dat is juist, maar dat komt van uw goot.” “Ah,” zegt ze, “dan moet dat ook gerepareerd worden.” Ik heb er een paar lapjes op gelegd voor vijftig frank en zij heeft daarvoor zevenhonderdvijftig frank gelammerd. Als zij schilderijen in hun slaapkamer hebben, moeten ze ervoor bloeden.”</span></p>
				<p class="wp-plat"><span>Ik zeg: ‘‘Goeminne, er zijn mensen die de planken van hun kist niet waard zijn.” Hij zegt: ‘‘Is ’t over mij dat ge ’t hebt?” Ik zeg: ‘‘Ik spreek in het algemeen. Wie ’t schoentje past.”’ </span></p>
				<p class="wp-witregel"><span> </span></p>
				<p class="calibre1"><span>‘Wij zitten gewrongen tussen de Amerikanen en de Russen. Maar als ge ’t van een beetje afstand wilt zien, zijn ze toch juist hetzelfde. Alle twee stekezot van de techniek die hun boven het hoofd groeit en tegelijk van de organisatie die de mensen allemaal gelijk maakt, zonder zijn wortels.’</span></p>
				<p class="wp-plat"><span>‘Wij hebben genoeg wortels gegeten binst de oorlog.’</span></p>
				<p class="wp-plat"><span>‘En de Russen hebben nooit de Renaissance gekend!’</span></p>
				<p class="wp-witregel"><span> </span></p>
				<p class="calibre1"><span>Er hingen affiches voor een komend folkloristisch feest. De garnalenvissers die te paard hun netten voortsleepten waren getekend door Dolf Zeebroeck, in de sliertige onheilzwangere lucht waren gotische letters verwerkt: ‘Onze vissers, de ridders van de zee!’</span></p>
				<p class="wp-plat"><span>Leevaert en zijn assistent Louis zaten naast elkaar op een bank, vóór hun voeten lag het strand. Met bedaarde kreetjes en getuf voeren de vissersboten binnen vanuit de melkige zee. Achter hun bank reden twee dames gearmd op rolschaatsen. Het licht op de golven: zilverpapier.</span></p>
				<p class="wp-plat"><span>Leevaert had vandaag eenmaal de verzamelde werken in vier delen van Ruusbroeck verkocht, eenmaal de </span><span class="wpt-cursief">Encyclopedie voor de Werktuigkundige</span><span> en driemaal </span><span class="wpt-cursief">Jenny, een Noodlot</span><span> waarvan twee exemplaren met handtekening en opdracht, dat betekende veertig frank extra.</span></p>
				<p class="wp-plat"><span>Louis had de zware leergebonden proefexemplaren van het halve fonds gesjouwd. Hij had Tante Violet beloofd om verse garnalen uit Oostende mee te brengen, hij vroeg zich af wanneer hij het kon doen, ze moesten nog drie adressen bezoeken, waarvan één gegarandeerd inciviek was, hij kon er niet met naar garnaal ruikende handen binnenkomen, want hij zou het pakje garnalen niet ongemoeid kunnen laten. En het werd donker.</span></p>
				<p class="wp-plat"><span>Voornamelijk Frans gebabbel op de dijk. De mailboot voer binnen, lichtjes al aan. Leevaert stond op, maakte een paar turnbewegingen. ‘Aan de slag.’</span></p>
				<p class="wp-plat"><span>‘Mevrouw,’ zei Leevaert, ‘wij komen met de hartelijkste groeten van Dokter Raemdonk (of Notaris, of Kanunnik, of Meester of Professor) die u zijn hommages doet </span><span class="wpt-cursief">par personne interposée</span><span>‘ (of indien het een duidelijk Vlaamsvoelend gezin betrof: ‘langs mijn bescheiden persoon’). Dan volgden complimenten over het modern maar toch klassiek interieur in een gekuiste taal met een zweempje kustdialect. Meneer was gewoonlijk niet thuis. ‘Louis, toon aan Mevrouw eens </span><span class="wpt-cursief">De School van Sint-Martens-Latem</span><span>. Zet dat boek eens alleen maar voor ’t effect op die etagère daar. Mevrouw, die rug alleen al, in kalfsleer, kost honderdtachtig frank.’ Of: ‘</span><span class="wpt-cursief">De Geschiedenis van het Westen</span><span> door een team van professoren onder leiding van Professor Weynants, waar dat ge toch van gehoord moet hebben, van de universiteit van Leuven. Uitverkocht. Sommige losse delen alleen nog bij antiquaars voor schandelijke prijzen. En machtig interessant. Ge leest er in als in een roman. En hoe dikwijls denkt ge niet: ‘‘Maar die veldslag in Poelkapelle, het is hier op een boogscheut afstand, wanneer was dat ook weer? Welke generaal is daar verongelukt?”’ </span></p>
				<p class="wp-plat"><span>Toen was het echt donker. Leevaert had nog één </span><span class="wpt-cursief">Jenny, een Noodlot</span><span> kunnen plaatsen. De koper had gezegd: ‘Ach, ja, zet er maar een handtekening in,’ en: ‘Ik doe het omdat ik solidair ben, ge verstaat me, meer zeg ik niet.’</span></p>
				<p class="wp-plat"><span>Leevaert stevende nu resoluut naar een laan met zijstraatjes vol roodverlichte bars. Hij bleef ineens staan bij een schaars door een lantaarn verlichte, zwartglimmende uitstalkast met foto’s van vrouwen in ondergoed. Louis bleef op een paar meter afstand van hem. Leevaert boog zich voorover, likte bijna het glas. Louis kronkelde van schaamte. Matrozen liepen langs en zongen ‘Heigho, heigho’, het kabouterlied. Het licht in de uitstalkast floepte aan, wijnrode letters ‘L’Escale’ schenen over Leevaert, die ‘Aha’ riep, zijn bril opzette en zich nog verder vooroverboog.</span></p>
				<p class="wp-plat"><span>‘Wij gaan maar om tien uur open, maat,’ zei een zware man die zijn portierspet droeg als de kepie van een Zwarte Brigade-officier.</span></p>
				<p class="wp-plat"><span>‘Maat,’ zei Leevaert, ‘dat was toch hier dat Chouchou vroeger zat, Mieke Lauwers?’</span></p>
				<p class="wp-plat"><span>‘Dat moet vóór mijn tijd geweest zijn,’ zei de portier.</span></p>
				<p class="wp-plat"><span>‘Ik zie haar ook niet meer bij de portretten.’</span></p>
				<p class="wp-plat"><span>‘Ge kunt geen staat meer maken op de meisjes tegenwoordig, meneer. Maar het is misschien beter zo. Zo krijgt ge altijd vers vlees binnen.’</span></p>
				<p class="wp-plat"><span>De bar ‘Oriënt’ was een miniatuurmoskee met ronde raampjes die rozig gloeiden achter gedraaide smeedijzeren tralies. Leevaert stapte binnen als in een kruidenierswinkel. Zo zou ik het nooit durven. </span><span class="wpt-cursief">‘Bonsoir, mon petit chou,’</span><span> zei Leevaert en kuste de gepoederde wang van een platinablonde forse dame in een avondjurk. Louis nam haar eeltige hand en kuste de palm.</span></p>
				<p class="wp-plat"><span>‘Olala, een man van de wereld,’ riep ze. Op een podium stond een piano, op de dichte klep lag Marnix de Puydt op zijn voorarm te slapen met zijn kinderlijk dikke lippen open. Autolichten flitsten door de bar.</span></p>
				<p class="wp-plat"><span>‘</span><span class="wpt-cursief">Le maître dort</span><span>,’ zei de dame.</span></p>
				<p class="wp-plat"><span>‘Twee coupes,’ zei Leevaert. ‘En voor u, Margot?’</span></p>
				<p class="wp-plat"><span>‘Ik ga een Cointreautje nemen,’ zei Margot.</span></p>
				<p class="wp-plat"><span>‘Dat heeft nog nooit iemand zeer gedaan,’ zei Leevaert. Drie industriëlen legden uit aan twee Oostendse meisjes die verkleed waren als Oostenrijkse of Tiroolse boerinnen dat ofwel Champs Elysées ofwel Narcissus Vijf óf de wonderknol Clopinette zou winnen morgen. De champagne parelde. De slapende De Puydt zette zijn mollige mandarijnenvoetjes in puntschoenen naast elkaar, één punt ging op en neer op de maat van zijn vingers die tegen het deksel pianoteerden, als ooit Hölderlin op een klavecimbel zonder snaren. Een van de Oostendse meisjes leek op Prince Valiant met haar afgehakte vlassen kapsel en een halsketting van koperen munten. Zij zat op de schoot van de Champs Elysées-man die kneep, kietelde, tastte, kuste. Zij zei dat het enige wat haar moeder nog in leven hield de hoop op de nieuwe mosselen was, zij waren aangekondigd voor volgende week. ‘Laat ons ondertussen van uw mosseltje proeven,’ riep Champs Elysées, zij lachte haar roze tong bloot, de munten blikkerden. Louis moest na de derde coupe die hem door Margot aangeboden werd, zeer nodig pissen maar durfde niet. Hij raadde dat het gecapitonneerde deurtje naast de bar het toilet was, maar niemand ging er heen.</span></p>
				<p class="wp-plat"><span>De Puydt kwam overeind. ‘Wat willen de hetaeren en de heren horen? Mijn repertoire is beperkt maar eclectisch.’</span></p>
				<p class="wp-plat"><span>‘Mijn Vlaa-aanderen he-eb ik hart’lijk lief,’ riep Louis.</span></p>
				<p class="wp-plat"><span>‘Hou uw manieren,’ siste Leevaert.</span></p>
				<p class="wp-plat"><span>‘Als die jongen dat nu gaarne hoort,’ zei Margot met haar hand op Louis’ kruis, waar niets verroerde, gelukkig. Als ik opsta en naar het deurtje ren zal ik vlak plat plets naar voren vallen. Als ik dan tegen Prince Valiant aan val, heeft zij geen broekje aan.</span></p>
				<p class="wp-plat"><span>Margot vroeg of hij bleef logeren, haar appartement was vlakbij. Of hij bij haar wilde inwonen, alles wat hij hoefde te doen was een paar boodschappen per dag.</span></p>
				<p class="wp-plat"><span>Mijn dode Peter zegt: ‘Gij zijt geen commerçant, Louis.’</span></p>
				<p class="wp-plat"><span>‘Daar moet ik een nachtje over slapen,’ zei hij.</span></p>
				<p class="wp-plat"><span>‘Bij mij dan,’ zei Margot.</span></p>
				<p class="wp-plat"><span>‘Margot,’ zei Louis log, ‘ge zijt niet serieus. Ge spreekt over kost en inwoon, maar hoeveel ligt er op ’t einde van de maand in mijn handje?’</span></p>
				<p class="wp-plat"><span>Het mirakel geschiedde. Zij staarde hem verbluft aan, kreeg een moment van totale afwezigheid, en kuste hem toen op de mond en zei, het wonder van de vurige tongen die boven de schedels van de uitverkorenen ineengloeiden: ‘Gij, gij zijt een kleine commerçant.’</span></p>
				<p class="wp-plat"><span>‘Ik zal nu voor u spelen,’ zei De Puydt, ‘in een voor u aannemelijke gesyncopeerde versie, het </span><span class="wpt-cursief">Requiem in C</span><span> van de jongste zoon.’ Hij speelde en leek op de vader van Peter, toen die zijn baard er af was. Alhoewel er geen foto’s van bestonden. Van die toestand. Stom. Stuitend. Stervend sta je ’t best op een foto. ‘En nu, om Margot te behagen,’ zei De Puydt na wat uren leek, nadat de bar, die gebulkt had van deernen, pillenslikkers, vandalen, ketters, trollen allerlei, leeg was, in een gat van stilte gevallen was met hooguit een houtworm haperend aan Louis’ slaapbeen, ‘nu speel ik voor haar, van dezelfde jongste zoon, de renegaat die Rooms werd uit hebzucht, het innige </span><span class="wpt-cursief">Salve Regina in Es</span><span>.’</span></p>
				<p class="wp-plat"><span>Het was innig. Walgelijk innig. ‘Speel iets uit “Het land van de Glimlach”,’ schreeuwde Louis.</span></p>
				<p class="wp-plat"><span>‘Nee,’ zei Margot, ‘nee, nee en nog eens nee.’ Zij rook naar de zee. Ook toen ze langs de zee liepen, met zijn vieren, gearmd, wankelend. ‘Ik ga u gaarne zien, manneke, ge gaat er alles van weten.’</span></p>
				<p class="wp-plat"><span>‘Waar kan een mens nu een redelijke verfrissing gebruiken?’ zei Leevaert. De zee met witte rimpels, schuimkoppen.</span></p>
				<p class="wp-plat"><span>‘In de “Banco”.’</span></p>
				<p class="wp-plat"><span>‘Als zij daar beleefd zijn,’ zei De Puydt.</span></p>
				<p class="wp-plat"><span>Uitgelaten bereikten zij het café waar de croupiers van het Casino kalfskop in tomatensaus aten.</span></p>
				<p class="wp-plat"><span>‘De mens wordt weer vet,’ zei De Puydt. ‘Bezie dat toch. Er is met ons helemaal niets, niets, gebeurd. Wij hebben het ons allemaal ingebeeld. Je voudrais que vous raisonassiez de ce que je vous dis là.’ Zijn witgelokt hoofd viel voorover en vond zijn glas.</span></p>
				<p class="wp-plat"><span>‘Vet of niet, zij moeten mij maar nemen zoals ik ben,’ zei Margot. ‘Vindt ge niet, Pietje?’</span></p>
				<p class="wp-plat"><span>‘De Russen staan voor de deur,’ zei Leevaert, ‘geef mij nog een Pale-Ale.’ Vaalbruine draden van uiensoep hingen van zijn mondhoeken. De croupiers speelden poker in paradijselijke kalmte. De asbakken zaten propvol Miezers.</span></p>
				<p class="wp-plat"><span>‘Zijt ge niet content dat ge me ziet?’ vroeg Louis.</span></p>
				<p class="wp-plat"><span>‘Nee,’ zei De Puydt.</span></p>
				<p class="wp-plat"><span>‘Kent ge mij niet meer, Mijnheer de Puydt?’</span></p>
				<p class="wp-plat"><span>De man stak zijn borst vooruit, gooide zijn lokken naar achteren, trommelde met zijn vingers op de tafel, dicht tegen de rand, op witte en zwarte toetsen.</span></p>
				<p class="wp-plat"><span>Margot zei: ‘Ik ga uw hemd wassen morgen, ik heb een wasmachine,’ zij trok aan de punt van Louis’ hemdskraag. Koud zweet liep in zijn ogen. Ik heb twee éénogen als paladijnen. Maurice de Potter en Vuile Sef. Pieter de Coninck, deken van de wevers te Brugge, had twee ogen. Dat men hem afschildert als een éénoog komt doordat een Italiaanse domme of bijziende monnik hem verward heeft bij het overschrijven of schrijven van de kronieken met een andere Pieter, Pierre Flotte. Voilà. En gij nu!</span></p>
				<p class="wp-plat"><span>‘Die avond en die rooze vol vlammen in Haarbeke,’ zei De Puydt en richtte zich uitsluitend tot Louis.</span></p>
				<p class="wp-plat"><span>‘Ja,’ zei Louis. ‘Ja.’</span></p>
				<p class="wp-plat"><span>‘Die avond lag ik in mijn bed inWalle. Mijn vrouw die nu honderdtien kilo weegt lag naast mij in mijn bed in mijn slaapkamer in Walle, ik lag te lezen in Montaigne en </span><span class="wpt-cursief">Het Rijk der Vrouw</span><span> en ik dacht dat ik alleen wilde zijn op aarde, dat ik alleen moest zijn om mijn lamlendige kunst te vrijwaren, om het vunzig vuurtje van mijn kunst te bewaren, alleen en dan, Louis, heb ik gedacht: Als zij naast mij, als zij allemaal in dat huishouden van mij, uit mijn ogen en oren zouden kunnen verdwijnen, o, als zij allemaal in één keer, in één bevrijding konden ontploffen.’</span></p>
				<p class="wp-plat"><span>‘Allemaal,’ zei Louis, vroeg Louis.</span></p>
				<p class="wp-plat"><span>‘Allemaal, vrouw en kind en meid en kat en kind en geit, dat ik ’s morgens alléén, bevrijd, naar de klop van mijn hart kan luisteren, of naar de mussen.’</span></p>
				<p class="wp-plat"><span>‘Ook de kinderen,’ zei Louis.</span></p>
				<p class="wp-plat"><span>‘Ook,’ zei De Puydt. ‘Vooral. Vooral de ceremonie van de onschuld. ‘‘God in de hemel,” heb ik gezegd, gebeden, ‘‘dat ze in Godsnaam ontploffen alle twee, dat ik één minuutje rust heb, dat ik één keer de vogeltjes kan horen schuifelen.”</span></p>
				<p class="wp-plat"><span>En hij heeft mij verhoord die avond en de roos is ontsprongen, de roos van het vuur en op dat zelfde moment zijn de bommenwerpers gedaald en zijn ze naar Haarbeke gedoken.’</span></p>
				<p class="wp-plat"><span>‘Ja,’ zei Louis.</span></p>
				<p class="wp-plat"><span>‘En mijn bloedje in Haarbeke in zijn ledikantje is ontploft en verbrand, met zijn pyjama, zijn maïskoeken van Winterhulp, zijn Dierenatlas, zijn bikkels en zijn knikkers...’</span></p>
				<p class="wp-plat"><span>Louis sprong van de bank, duwde de eeltige hand van Margot weg, trok de inerte De Puydt bij zijn lokken overeind, voelde haren knappen en sloeg uit alle macht op de man zijn wang. De klap weerkaatste tegen de spiegelwanden van de ‘Banco’.</span></p>
				<p class="wp-plat"><span>‘Héla, héla,’ zei een croupier met smalle schouders.</span></p>
				<p class="wp-plat"><span>Een visser in een oranje jek vol schilfers, met walmen sigarettenrook rond zijn hoofd, kwam op wijduitstaande benen nader.</span></p>
				<p class="wp-plat"><span>‘Maar jongen toch,’ zei Margot. De Puydt voelde aan zijn wang, grijnsde, stak de punt van zijn tong in zijn wang die obsceen bultte.</span></p>
				<p class="wp-plat"><span>‘Hij meent het niet,’ riep Leevaert. ‘Echt niet.’ En zat naast De Puydt, dij aan dij.</span></p>
				<p class="wp-plat"><span>‘Vergeef mij,’ zei Louis (met ‘Pardon’ al op de lippen toen hij flitsend dacht dat hij een Vláámse Kop geslagen had).</span></p>
				<p class="wp-plat"><span>‘Want hij weet niet wat hij doet!’ riep Leevaert luider.</span></p>
				<p class="wp-plat"><span>‘Het spijt mij,’ zei Louis. De Puydt dronk Leevaerts Pale-Ale leeg, zijn wang werd rood. Alle croupiers kaartten verder.</span></p>
				<p class="wp-plat"><span>‘Zijt ge niet beschaamd?’ zei Margot. Louis knikte, knabbelde op een bierworstje. De Puydt zei tot de visser: ‘In onze tijd betaalde men na een dergelijk misverstand een rondje. Waar of niet?’</span></p>
				<p class="wp-plat"><span>‘Tournée générale,’ riep Louis maar de baas hoorde het niet, of wilde het niet horen of nam het niet ernstig. De Puydt wreef over zijn wang en toen tokkelde zijn mollige hand weer op tafel, partita, chaconne. Hij zei: ‘Louis Seynaeve.’</span></p>
				<p class="wp-plat"><span>‘Ja.’</span></p>
				<p class="wp-plat"><span>‘Gij kunt niet verdragen dat ik vanuit de diepte naar u roep.’</span></p>
				<p class="wp-plat"><span>‘Dat is te diep voor mij,’ zei Margot, zij ging aan de andere kant van De Puydt zitten, likte zijn wang. ‘Ik ga u vanavond gaarne zien, Marnix, ge gaat er alles van weten.’</span></p>
				<p class="wp-plat"><span>De Puydt bleef onafgebroken uitdagend naar Louis kijken.</span></p>
				<p class="wp-plat"><span>‘Ik geef een rondje,’ zei de visser, bij hun tafel, ‘voor iedereen uitgenomen dat kalf daar.’</span></p>
				<p class="wp-plat"><span>Het kalf zei: ‘Wat nu, Mijnheer de Puydt? Zeg het.’</span></p>
				<p class="wp-plat"><span>‘Il faudrait que je cessasse de vivre,’ zei de man, tokkelend.</span></p>
				<p class="wp-witregel"><span> </span></p>
				<p class="calibre1"><span>Louis en Tante Violet vergeleken de gele reglementaire postkaarten die zij dezelfde ochtend ontvangen hadden van Holst uit de gevangenis De Nieuwe Wandeling in Gent. Bij Louis luidde de tekst: ‘Geloof niet alles wat zij allemaal zeggen. A. Holst,’ bij Tante Violet: ‘Ik zit in de Nieuwe Wandelinge. A. Holst.’ Op beide kaarten stonden de twee regels helemaal bovenaan, de letters stonden een zweempje schuiner bij Tante Violet die zei: ‘De Wandelinge, is dat nu een naam voor een gevang? Dat is toch om die mensen te plagen, want ze kunnen niet wandelen.’</span></p>
				<p class="wp-plat"><span>‘Toch wel, Tante. Alle dagen, in een cirkel, handen op de rug.’</span></p>
				<p class="wp-plat"><span>‘Hij heeft mij altijd gaarne gezien,’ zei Tante Violet.</span></p>
				<p class="wp-plat"><span>‘Iedereen ziet u gaarne,’ zei Meerke, nijdig omdat zij niets ontvangen had.</span></p>
				<p class="wp-plat"><span>‘Ik zeg niet dat hij mijn</span><span class="wpt-cursief"> cavalier</span><span> geweest is. Ik spreek van mens tot mens.’</span></p>
				<p class="wp-plat"><span>De bevolking van Bastegem had geraden dat om een of andere duistere reden de bescherming van hogerhand van Holst was weggevallen en had, woordeloos juichend, woordenrijk talmend, bij het politieonderzoek getuigd dat hij boven zijn stand getrouwd was alleen maar om het dorp met de neus aan te kunnen kijken, dorp dat hem vroeger misprezen had.</span></p>
				<p class="wp-plat"><span>Of hij in staat was Madame Laura, zijn echtgenote, iets aan te doen?</span></p>
				<p class="wp-plat"><span>‘Dat, Mijnheer de juge, dat is veel gezeid, maar ge had dat verschil tussen hen.’</span></p>
				<p class="wp-plat"><span>‘Madame Laura was toch ook van simpele komaf.’</span></p>
				<p class="wp-plat"><span>‘Maar het geld, Mijnheer de juge, dat maakt verschil.’</span></p>
				<p class="wp-plat"><span>Terwijl Holst op eendenjacht was (‘Met wie? Men gaat niet alleen op eendenjacht.’ ‘Hij wel, Mijnheer de juge.’), was er ingebroken in het huis met de vele kamers.</span></p>
				<p class="wp-plat"><span>‘Door wie?’</span></p>
				<p class="wp-plat"><span>‘Ze zeggen, maar ja, ze zeggen zoveel, dat het de juniores van Bastegem Excelsior geweest zouden zijn.’</span></p>
				<p class="wp-plat"><span>‘Wie?’</span></p>
				<p class="wp-plat"><span>‘Ik was er niet bij, Mijnheer de juge.’</span></p>
				<p class="wp-plat"><span>‘Iemand heeft een ruit in de achterkeuken verbrijzeld teneinde een raam te openen, maar dat is niet gelukt, omdat Holst onverhoeds terugkwam. Wie?’</span></p>
				<p class="wp-plat"><span>‘Wie? Ja, wie.’</span></p>
				<p class="wp-plat"><span>‘De Keyser, Gaston, de slotenmaker, zegt dat hij daarna samen met een gerechtelijk inspecteur de voordeur heeft opengedaan.’</span></p>
				<p class="wp-plat"><span>‘Als De Keyser dat zegt, is het teken dat het waar is.’</span></p>
				<p class="wp-plat"><span>‘Wie was die gerechtelijke inspecteur?’</span></p>
				<p class="wp-plat"><span>‘Dat moet ge aan De Keyser vragen natuurlijk, niet aan mij.’</span></p>
				<p class="wp-plat"><span>‘Maar De Keyser, Gaston, zegt dat hij die gerechtelijke inspecteur niet kent. En wij kennen hem ook niet.’</span></p>
				<p class="wp-plat"><span>‘Daar kunnen wij niets aan doen, Mijnheer de juge.’</span></p>
				<p class="wp-plat"><span>Het gerecht had langs de spoorweg een zeegroen satijnen vrouwenschoentje gevonden met sporen van geronnen bloed in de hiel. Niemand anders in Bastegem dan Madame Laura zou het in haar hoofd halen om zo’n schoentje te dragen. Ge kunt er met moeite op staan.</span></p>
				<p class="wp-plat"><span>Het gerecht had de kokosmat bij de ingang van het kasteeltje aan een onderzoek onderworpen. Ook sporen van bloed.</span></p>
				<p class="wp-plat"><span>De voorwerpen, ambtshalve in het huis in beslag genomen, waren twee messen: een groot broodmes en een keukenmes.</span></p>
				<p class="wp-plat"><span>Wat horen wij nog meer? Wat wordt er nog meer getuigd?</span></p>
				<p class="wp-plat"><span>Dat op bezoek komende ten huize van het slachtoffer, De Bock, Rafaël, tegenover de kelderingang, onderaan, circa vijftig centimeter van de scheidingsmuur twee diepe inkervingen heeft opgemerkt, en een weinig kalk die op de plint gevallen was.</span></p>
				<p class="wp-plat"><span>Dat Goossens, Antoon, veldwachter, op nachtronde zijnde, oproergeluiden uit het kasteeltje heeft horen weerklinken en duidelijk herkenbaar de stem van Madame Laura, ik bedoel, Vandenghinste, Laura.</span></p>
				<p class="wp-plat"><span>Dat De Brauwere, Arthémise-Arlette, gehoord heeft uit de mond van verdachte dat Madame Laura niet langer meer in het gras zou wateren zoals zij altijd zo gaarne deed. Naar de redenen daaromtrent gevraagd heeft verdachte verklaard dat het nu eenmaal zo was, amen en uit. De Brauwere Arthémise-Arlette geeft toe dat dit gebeurde na groot verteer in het kamertje gelegen nevens de eigenlijke bar van de herberg ‘Picardy’, instelling niet bekend als ontuchthuis, nochtans van besproken faam. Volhardt na lezing en tekent.</span></p>
				<p class="wp-witregel"><span> </span></p>
				<p class="calibre1"><span>‘Als hij maar een goede advocaat neemt,’ zei Meerke. ‘Want er moeten straffere bewijzen zijn. Er moet een lijk zijn. Zonder lijk kan hij niet beticht worden.’</span></p>
				<p class="wp-plat"><span>‘Ik geloof nooit dat hij een broodmes of een keukenmes gebruikt heeft,’ zei Mama. ‘Hij heeft haar gewurgd. Met die grote handen van hem.’</span></p>
				<p class="wp-plat"><span>‘Gewurgd. Dan in stukjes gesneden. En dan in de ongebluste kalk,’ zei Louis.</span></p>
				<p class="wp-plat"><span>‘Nee,’ zei Mama. ‘Dat is zijn genre niet. Hij is veel te romantisch.’</span></p>
				<p class="wp-plat"><span>Raf had ook een kaartje gekregen uit de gevangenis. ‘Waar blijft Konrad? Alstublief.’</span></p>
				<p class="wp-plat"><span>De reeds nader vereenzelvigde Arlette De Brauwere sprekende met de officier commissaris bij de rechterlijke opdrachten en hulpofficier van den Procureur des Konings verklaart dat zij begeert Vlaams te spreken en zegt dat zij het geld, de som van vierduizend frank, die Holst, André, in het etablissement ‘Picardy’ verteerd heeft de laatste keer, aan de Gerechtigheid geeft, integraal, omdat zij geen geld wil dat voortkomt uit een moord.</span></p>
				<p class="wp-witregel"><span> </span></p>
				<p class="calibre1"><span>In de gevel zijn links van de deur twee ramen waarop het opschrift ‘Picardy’ voorkomt. De ramen zijn voorzien van gordijnen die in het midden weggetrokken zijn. De gevel is in het rood geverfd. Op het ogenblik der vaststellingen zitten twee juffrouwen voor het rechtervenster goed zichtbaar voor de voorbijgangers. De ingangsdeur geeft toegang tot een kleine hall waarin links een deur toegang verschaft tot de eigenlijke bar. Op het einde van de hall rechtover de ingangsdeur is een deur die uitgeeft op de trapzaal. Op het einde van de trapzaal een deur die uitgeeft op een overdekte waterplaats. In de trapzaal geeft ook nog een deur uit die uitgeeft op een tweede kamer palende aan de eigenlijke bar.</span></p>
				<p class="wp-plat"><span>De eigenlijke bar is van de tweede kamer, die als een salon gemeubeld is, gescheiden door een muur met opening welke kan gesloten worden door een ondoorzichtig gordijn. Dit gordijn was bij ons binnentreden opengeschoven. De eerste kamer, ingericht als bar, is voorzien van een toonbank, een drietal tafeltjes en een achttal zetels of </span><span class="wpt-cursief">tabourets</span><span>.</span></p>
				<p class="wp-plat"><span>Het is er niet al te klaar, wij constateerden een afwezigheid van lusters, de verlichting geschiedt indirect. De tweede kamer heeft een venster dat uitgeeft op een overdekte koer en niettegenstaande de indirecte verlichting heerst er een deemsterig licht. Voor het venster staat een divan. Verder is de plaats bemeubeld met een drietal tafels en een viertal clubzetels. Het venster is voorzien van donkere gordijnen en ondoorzichtige draperieën. Een prijzenlijst is niet uitgehangen.</span></p>
				<p class="wp-plat"><span>Op vraag verklaart eigenares Mevrouw de Lentdekker, Antoinette, dat de taveerne genoemd werd naar een landstreek van Italië maar dat daarbij ook de overweging meespeelde dat zij in het jaar Negentiennegenendertig ontmoet heeft te Brussel professor Auguste Piccard die haar een model heeft getoond van de metalen bol waarmee hij de zee doorgrondt, de </span><span class="wpt-cursief">bathyscaphe</span><span>.</span></p>
				<p class="wp-plat"><span>Op vraag verklaart Merkès, Josiane, dat tijdens geslachtsbetrekkingen de verdachte een luide schreeuw heeft gegeven. Naar de reden daaromtrent gevraagd antwoordde verdachte dat hij zijn vrouw om het leven had gebracht. Op dat ogenblik nam Merkès, Josiane, dit niet ernstig daar zij verdachte zeer goed kende van vorige bezoeken waarbij zij zijn zacht en bedeesd karakter had gewaardeerd.</span></p>
				<p class="wp-plat"><span>Wij stellen tegenover elkaar Merkès, Josiane, en verdachte. Deze laatste bevestigt zijn verklaring in tegenwoordigheid van de juffrouw die hij kent als de serveuse van de ‘Picardy’, dat hij geen geslachtsbetrekkingen heeft gehad omdat hij daar niet in de gewenste en noodzakelijke stemming voor was en omdat hij zich niet-lichamelijk aangetrokken voelt tot vrouwen van een ander of een gemengd ras. Merkès, Josiane, kan evenwel bepaalde bijzonderheden opnoemen die voorkomen op het lichaam van verdachte en is in staat die ongeveer na te tekenen. Opvallend is daarbij een litteken van een blindedarmoperatie in de vorm van een halfrond vleeshaakje.</span></p>
				<p class="wp-plat"><span>Verdachte beschuldigde Merkès, Josiane, daarop van zich die avond met hem te hebben willen inlaten en allerlei middelen aangewend te hebben om de aandacht op zich te trekken. Als voorbeeld daarvan zegt hij dat zij tweemaal over een clubzetel sprong waarbij haar vrouwelijk deel zichtbaar was. Ook beweerde hij dat in de ‘Picardy’ sigaretten worden verkocht zonder taksbandje.</span></p>
				<p class="wp-plat"><span>‘Holst kan niet eens een goede advocaat nemen. Want hij heeft geen frank meer.’</span></p>
				<p class="wp-plat"><span>‘Hij kan het kasteeltje toch verkopen.’</span></p>
				<p class="wp-plat"><span>‘Maar, arm schaap, dat staat toch op haar naam.’</span></p>
				<p class="wp-plat"><span>‘Of desnoods de meubels.’</span></p>
				<p class="wp-plat"><span>‘Maar daar heeft minister Baelens al beslag op laten leggen. Hij was er rap bij. Hij heeft al de facturen op zijn naam. Tot facturen van haar schoenen en schorten.’</span></p>
				<p class="wp-plat"><span>‘Madame Laura droeg toch geen schorten!’</span></p>
				<p class="wp-plat"><span>‘Toch wel. Als zij van Brussel kwam voor een dag of twee drie deed ze niets liever dan de vloeren schuren, het parket boenwassen.’</span></p>
				<p class="wp-plat"><span>‘Om haar gedachten te verzetten,’ zei Tante Violet. ‘Pastoor Mertens heeft dat ook. Als ’t warm is doet hij de grote kuis in zijn zwembroek.’</span></p>
				<p class="wp-witregel"><span> </span></p>
				<p class="calibre1"><span>Raf getuigde dat hij wist dat Madame Laura, niettegenstaande zij Holst plechtig gezworen had hem trouw te blijven, weer intieme relaties had aangeknoopt met Minister Baelens. Haar erotische gevoelens werden namelijk uitsluitend gewekt door oudere mannen die een zeker sociaal gezag of daadkracht uitstraalden. Hun uiterlijk deed er niet toe, als zij maar vermogend en energiek waren, rond de vijftig, in driedelige maatpakken met gouden polshorloges en in harde zelfverzekerde stemmen bevelen gaven. Baelens, rood aangelopen en vet, industrieel, notaris en minister, voldeed aan dit ideaal. Aanvankelijk had zij haar overspel verzwegen, dan ontkend en beweerd dat zij met Baelens omging uit louter vriendschap. Waarop Holst uitzinnig een volksliedje had gezongen: ‘En voor een frank of tien, voor een frank of tien liet zij, liet zij haar vriendschap zien.’ Schaterend had zij toen bekend.</span></p>
				<p class="wp-plat"><span>Raf getuigde hoe Holst hem in alle vertrouwen had verteld hoe de misdaad gebeurd was.</span></p>
				<p class="wp-plat"><span>‘Maar hij heeft er wel een schepke bijgedaan,’ zei Meerke.</span></p>
				<p class="wp-plat"><span>‘Dat doet iedereen,’ zei Mama.</span></p>
				<p class="wp-plat"><span>De avond valt over de zonnewijzer, de rododendrons, de hagen. In het salon ligt een vrouw bleek als de dood op de sofa. Zij heft haar knie. Er is een ladder in haar zijden kous. Het wit vlees, geprangd tussen jarretel, kous en broekje, puilt uit. De vrouw kijkt of ze nog meer cellulitis heeft. Van de vrouw walmt de geur van verrotting, zoals naar men zegt rosharigen verspreiden als het regent. Een enorme man in houtvesterskleding kan zijn ogen niet van haar afhouden. Hij leunt tegen de schoorsteen. De vrouw trekt haar knie op en onderzoekt de kapotte punt van haar satijnen schoen. De man neemt zijn dubbelloopsgeweer en wrijft over de loop met een geolied vodje.</span></p>
				<p class="wp-plat"><span>‘Waarom is het tussen ons tot een kloof gekomen?’ vraagt hij. ‘Leg het mij uit, Laura. Misschien is er nog iets aan te verhelpen.’</span></p>
				<p class="wp-plat"><span>‘Wij kunnen samen leven als broer en zuster,’ zegt zij.</span></p>
				<p class="wp-plat"><span>‘Dat zeggen Holst en Madame Laura niet,’ zei Mama. ‘Holst zou zoiets nooit over zijn lippen krijgen.’</span></p>
				<p class="wp-plat"><span>‘Waarom niet?’ vroeg Nonkel Omer. Hij blonk, hij had zich in de kuip gewassen in de achterkeuken. Hij had een versgestreken gestreepte pyjama aan.</span></p>
				<p class="wp-plat"><span>‘Volgens mij heeft Raf dat van zijn ouders gehoord,’ zei Meerke. </span></p>
				<p class="wp-plat"><span>‘Wel, Laura?’</span></p>
				<p class="wp-plat"><span>De vrouw steekt haar tong naar hem uit. De man herinnert zich dat de jongens op school dit ook deden, omdat hij in lompen liep, niet kon of niet wilde praten, de weggegooide boterhammen opraapte en opat. Hij legt zijn geweer weg en slaat met de zijkant van zijn hand tegen haar slaap. Zij is meteen bewusteloos, haar pruik valt op het tapijt. Met een grijze zijden das van de notaris bindt hij haar polsen vast aan de buis van de centrale verwarming. Zij ontwaakt vijf minuten later als hij haar besproeit met een tuingieter. Zij zegt dat dit allemaal niets verandert tussen hen, dat wat hij ook doet haar ziel vrij is.</span></p>
				<p class="wp-plat"><span>‘God hebbe haar ziel,’ prevelde Tante Berenice.</span></p>
				<p class="wp-plat"><span>Op dat ogenblik loopt buiten, in het licht van het lantaarntje op het grasveld, een das.</span></p>
				<p class="wp-plat"><span>‘Hoezo, een das, die van de notaris?’ vroeg Nonkel Omer. ‘Zijn plastron?’</span></p>
				<p class="wp-plat"><span>‘Nee, een dashond, een tekkel,’ zei Mama.</span></p>
				<p class="wp-plat"><span>‘Nee, een das die onder de grond woonde en soms gezien werd bij de vijver. ’s Avonds kwam hij uit zijn hol om slakken te vinden,’ zei Louis.</span></p>
				<p class="wp-plat"><span>‘Een marterachtige,’ zei Tante Violet. ‘Een centimeter of tachtig lang. Ge vindt ze bijna niet meer.’</span></p>
				<p class="wp-witregel"><span> </span></p>
				<p class="calibre1"><span>Holst gaat naar de deur, opent uiterst stilletjes de deur, loert naar de das die stopt en zijn oren spitst, bijziende rondkijkt. Madame Laura keelt om hulp. Holst springt op haar toe en stopt het geolied vod in haar mond. Hij zegt snel: ‘Wat moet ik met u doen? Ik kan niet tegen u spreken, ik heb dat niet geleerd, ge wist het op het moment dat gij aanvaard hebt om mijn vrouw te worden. Wat moet ik doen? Een cursus volgen om te leren zeggen wat er op mijn hart ligt? Het ligt aan mij, ik weet het, maar kunt gij mij niet helpen? Knik als ge akkoord zijt. Knik!’ Omdat hij zonder ademhalen gesproken heeft krijgt hij de hik. Hij zegt snel, ook zonder adem te halen: ‘Ik en de snik vlogen over zee, ik kwam weer en de snik kwam niet mee.’ Hij blijft hikken.</span></p>
				<p class="wp-plat"><span>‘Komt het door de oorlog dat we geen gebenedijd woord meer kunnen zeggen zonder dat we direct het contrarie denken. Of dat we wat we denken direct aan stukken trekken? </span></p>
				<p class="wp-plat"><span>Wat moet ik doen? Op u kruipen? En dan? Wat heb ik u dan verteld?’</span></p>
				<p class="wp-plat"><span>Hij hikt, gaat naar de tafel, neemt er van een schaal vol vruchten die hij voor haar gehaald heeft een sinaasappel en eet hem op zonder adem te halen, met schil en al.</span></p>
				<p class="wp-plat"><span>‘Wij zouden hier schoon en op ons gemak kunnen leven. Het is misschien moeilijk voor u om iemand of iets anders gaarne te zien die niet u is. Maar moet ik de rest van mijn leven naar u blaffen lijk een hond? Hier, in die koude kerk?’</span></p>
				<p class="wp-plat"><span>Raf getuigde dat de man toen zei dat hij medelijden met haar kreeg omdat ze probeerde te kotsen, dat hij bang was dat zij, bleek als zij was, misschien weer iets aan haar longen zou krijgen zoals toen ze veertien was, dat hij de zuur en voos ruikende prop van tussen haar tanden haalde en om vergiffenis vroeg, dat zij, alsof ze kotste, riep dat er geen pardon mogelijk was, nooit, geen pardon, maak mij los, hond. En dat hij zei: ‘Ik ga u losmaken, Laura, lauw en los,’ en hikkend naar de keuken ging, er het broodmes uit de lade nam, het weglegde en het vleesmes met tanden nam en terugkeerde naar haar verwensingen.</span></p>
				<p class="wp-witregel"><span> </span></p>
				<p class="calibre1"><span>Holst deed een gebaar alsof hij zijn ribfluwelen jas wou uittrekken. Hij kreeg de toestemming van de substituut. Hij wees de plek aan die zijn vrouw innam bij de centrale verwarmingsradiator. Het vleesmes dat getoond werd herkende hij als dat waarmee hij zijn vrouw had gedood. Met het vleesmes in de hand liet hij zich fotograferen. Vervolgens toonde hij hoe hij de das had doorgesneden, hoe hij zijn vrouw bij de oksels opgenomen had, de trap afgesleurd. Hij vroeg of hij zich iets moest verplaatsen, want hij meende aan de lens te zien dat hij niet voluit op de foto zou komen.</span></p>
				<p class="wp-plat"><span>De substituut vroeg hem of hij kou had, daar hij over zijn ganse lijf beefde. Hij antwoordde ontkennend. Men overhandigde hem weer het vleesmes. Hij toonde de plaats waar hij zijn linkerhand hield op het ogenblik dat hij de diverse sneden toebracht. Dat was meestal onder de kin van zijn vrouw. Vooraleer te vertrekken vroeg de verdachte of hij zijn scapulier mocht meenemen. Dit werd hem toegestaan. Daarop werd het elektrisch licht van het huis uitgeschakeld, het springslot van de voordeur werd gesloten en de voordeur verzegeld.</span></p>
				<p class="wp-witregel"><span> </span></p>
				<p class="calibre1"><span>Madame Laura ligt op de rug, aangekleed. Haar pruik ligt ongeveer </span><span class="wpt-cijfers">0</span><span>,</span><span class="wpt-cijfers">50</span><span> m van haar verwijderd. Haar hoofd ligt in de richting van de kerktoren van Bastegem.</span></p>
				<p class="wp-plat"><span>Zij is normaal gebouwd, metende </span><span class="wpt-cijfers">170</span><span> cm. De vingernagels zijn cyanotisch. Aanwezigheid van een ecchymose aan het onderste linkerooglid en ter hoogte van het linkerjukbeen. De linkeroorschelp vertoont op sneewonden gelijkende kneuswonden. De keel is volledig overgesneden, derwijze dat het hoofd half van het lichaam is gehaald. De schaars behaarde hoofdhuid is de zetel van vier op sneewonden gelijkende kneuswonden. In de rechterhelft van de hals worden minstens vier hernemingen gezien. De keeloversnijding is gebeurd tussen het tongbeen en het schildklierkraakbeen. De voorwand van de slokdarm is doorgesneden, alsook de grote halsvenen en de vertakking van de grote halsslagader. De mondholte is vrij. De hersenen zijn gekneusd. De longen liggen vrij in de borst. De grote luchtwegen bevatten slijm met bloed gemengd. De buikholte is droog. De darmen zijn glanzend. De milt weegt </span><span class="wpt-cijfers">100</span><span> gr. Beide nieren samen wegen </span><span class="wpt-cijfers">220</span><span> gr. De kneuzing van de rechter- en de linkerpols wijzen op snokkige bewegingen in vastgebonden toestand. Het linkerbeen ligt op een mand met kweeperen. De rechterhand ligt op een met bloed doordrenkte dweil, de linkerhand ligt in een bord van een speciale vorm, dienstig voor langharige honden.</span></p>
				<p class="wp-witregel"><span> </span></p>
				<p class="calibre1"><span>‘Omer, ge ziet wat er gebeurt als ge niet oplet,’ zei Meerke streng.</span></p>
				<p class="wp-plat"><span>‘Laat Omer gerust,’ zei Tante Violet.</span></p>
				<p class="wp-plat"><span>‘God hebbe hare ziel,’ zei Tante Berenice.</span></p>
				<p class="wp-plat"><span>‘D’r is geen God en Maria is zijn moeder,’ riep Omer.</span></p>
				<p class="wp-plat"><span>‘Omer, ge gaat weer over de schreef,’ zei Meerke.</span></p>
				<p class="wp-plat"><span>‘Zeg zulke dingen niet, broer,’ zei Tante Berenice stilletjes.</span></p>
				<p class="wp-plat"><span>‘Waar gaat ge naartoe, Louis?’</span></p>
				<p class="wp-plat"><span>‘Naar boven, Mama.’</span></p>
				<p class="wp-plat"><span>‘Is dat nu nog niet gedaan met uw verhaal? Wanneer mogen we ’t lezen?’</span></p>
				<p class="wp-plat"><span>‘Ik moet nog tien pagina’s.’</span></p>
				<p class="wp-plat"><span>‘Nog een dag of twee drie?’</span></p>
				<p class="wp-plat"><span>‘Ik moet het nog in het net overschrijven,’ zei Louis nurks.</span></p>
				<p class="wp-witregel"><span> </span></p>
				<p class="calibre1"><span>Louis zette zijn fiets tegen een muur van het schuurtje, maakte de mand met de pan van de stoverij los. Jules las in Snoeck’s Almanak van het Jaar Tweeëntwintig en vroeg als altijd: ‘Welke weg hebt ge genomen?’</span></p>
				<p class="wp-plat"><span>‘Eerst naar het huis van Dokter Vandenabeele, dan het zijweggetje in langs de zuster van Liekens, dan de baan naar Klasteren, en nu door de kleine bosschage langs het kapelletje.’</span></p>
				<p class="wp-plat"><span>‘Ge liegt weer. Juist lijk hij.’</span></p>
				<p class="wp-plat"><span>‘Ik heb niemand, niemand gezien, Jules.’ Hij had, heel vluchtig, een van de juniores gezien bij de kapel, maar die kon aan het stropen zijn geweest.</span></p>
				<p class="wp-plat"><span>‘Zeg aan uw moeder dat zij uw vader weghaalt,’ zei Jules, ook voor de zoveelste maal.</span></p>
				<p class="wp-plat"><span>‘Ik zal het overbrengen.’</span></p>
				<p class="wp-plat"><span>‘Ik ben een beetje zot maar niet helegans. Ik dacht dat het een mens met educatie was, maar ik heb mij lelijk verkeken. Ik luister naar een preek in de radio. Hij zegt: ‘‘Jules, zet dat af!” Ik zeg: ‘‘Staf, alleen de godsdienst kan ons redden.” “Vertelt dat aan mijn rechters,” zegt hij!’</span></p>
				<p class="wp-plat"><span>Papa schrokte de stoverij op, te ongeduldig om haar op te warmen.</span></p>
				<p class="wp-plat"><span>‘Te veel niertjes.’</span></p>
				<p class="wp-plat"><span>‘Mama dacht dat ge dat gaarne had, veel niertjes.’</span></p>
				<p class="wp-plat"><span>‘Wat weet zij van wat ik gaarne heb?’ Zijn rechteroog was lager komen te liggen dan het linker. Een derde eenoog kan ik niet gebruiken.</span></p>
				<p class="wp-plat"><span>Papa wreef zijn mouw over zijn mond en gaf zijn opdrachten. Aan Mama zeggen dat hij het hier niet meer uithield. ‘Maar presenteer het lijk of dat het echt is. Een beetje theater!’</span></p>
				<p class="wp-plat"><span>Dan Mama laten polsen bij de krijgsauditeur hoe het eigenlijk zat met het huisarrest, of dat niet zo stilletjes aan in de doofpot kon. ‘Zij gaat toch dikwijls naar de auditeur? Zij gaat toch twee drie keer in de week naar zijn bureau? Die auditeur zou toch alles voor haar doen? Zij is toch goede maatjes met die auditeur? Zij gaan toch samen uit? Ge moet geen partij voor haar trekken. Zij is gezien met hem in een patisserie in de Maricolenstraat!’</span></p>
				<p class="wp-plat"><span>Dan moest hij </span><span class="wpt-cursief">Pallieter</span><span> van Felix Timmermans, </span><span class="wpt-cursief">Door het wilde Kurdistan </span><span>en</span><span class="wpt-cursief"> Door het land van de Shkipetaren </span><span>van Karl May in de bibliotheek gaan halen.</span></p>
				<p class="wp-plat"><span>‘Ik mag niet naar de bibliotheek van Tante Violet.’</span></p>
				<p class="wp-plat"><span>‘Wat hebt ge thuis nog liggen?’</span></p>
				<p class="wp-plat"><span>‘</span><span class="wpt-cursief">Jetje Gibert en Henriëtte Jacobi</span><span>, het is magnifiek, ge gaat schreien.’</span></p>
				<p class="wp-plat"><span>‘Alstublieft, Louis. alstublieft.’</span></p>
				<p class="wp-plat"><span>Dan moest hij, als hij volgende week naar Walle ging, aan BoMama vragen om een halve kilo ingelegde haring en een foto, kwartoformaat, van Peter. Ook naar het graf van Peter gaan en daar het onkruid wieden, ‘want ik ben zeker dat het daar een wildernis is’.</span></p>
				<p class="wp-plat"><span>‘Het stinkt hier.’</span></p>
				<p class="wp-plat"><span>‘Ik heb nochtans het venster opengezet vanmorgen.’</span></p>
				<p class="wp-plat"><span>‘Ge wast u niet, Papa.’</span></p>
				<p class="wp-plat"><span>‘Alle dagen. Bijkans alle dagen. Vraag het aan Jules. Wat doet Mama?’</span></p>
				<p class="wp-plat"><span>‘Zij wacht.’</span></p>
				<p class="wp-plat"><span>‘Tot ik weer thuis ben?’</span></p>
				<p class="wp-plat"><span>‘Natuurlijk.’</span></p>
				<p class="wp-plat"><span>‘Maar wat doet ze zo hele dagen? Breien, naaien? Nee, haar handen staan averechts. Babbelen natuurlijk. Over haar vent. Koffie drinken, taartjes eten en met haar vent de zot houden achter zijn rug. Gaat ze veel uit ’s avonds?’</span></p>
				<p class="wp-plat"><span>‘Nooit.’</span></p>
				<p class="wp-plat"><span>‘Ja maar gij gaat vroeg naar uw bed, gij kunt niet weten wat ze ’s nachts uitsteekt. ’t Schijnt dat Geite, de koster, nu regelmatig naar Villa Zonnewende komt op zijn velo om één uur ’s nachts? En dat de radio dan nog speelt?’</span></p>
				<p class="wp-plat"><span>Hij krabde met een inktzwarte vingertop een rafeltje vlees van de bodem van de pan. Zoog er op met een zonderlinge verrukking. ‘Maar ik mag niet klagen. Zeker niet. Mijn hele week is goed nu dat ik weet dat Churchill uit het gouvernement gewipt is. Wat zei hij? Dat de Engelse socialisten Gestapo’s waren! Hij heeft het aan zijn muizenkloten, mijnheer Wee-Cee van </span><span class="wpt-cursief">Malbroek s’en va-t-en guerre</span><span>! Die Engelsen zijn lang zo dwaas niet als zij d’r uit zien met hun bolhoeden!’</span></p>
				<p class="wp-witregel"><span> </span></p>
				<p class="calibre1"><span>Tante Berenice, de Welwillende, sloeg terwijl haar moeder sprak haar ogen neer, zoals zij geleerd had op het pensionaat of in haar huis bij Nonkel-Adieu-Firmin, bij de Mormonen, Bogomuls, wat was het ook weer? Tante had er nooit meer over gesproken, over haar sekte. Alleen over God. Zij had rode handen van het asperge-raspen.</span></p>
				<p class="wp-plat"><span>Mama kneedde broodkruim tot balletjes, met schuine kerfjes van haar vingernagels ontstond elke keer een rond Chineesje met een kleiner kerfje als pruilmondje, dat Mama elke keer plette tegen het tafelzeil met een patroon van Cordobaans leer. In Brugge, in de glorietijd van de Vlaamse gilden en ambachten: vierhonderd bewerkers van Cordobaans leer. Of driehonderd?</span></p>
				<p class="wp-plat"><span>‘Het is voor uw eigen goed, Berenice. Het zou beter zijn voor ons allemaal dat ge weggaat. Zeg maar niets, dan zegt ge geen kwaad,’ zei Meerke.</span></p>
				<p class="wp-plat"><span>‘Houdt gij dan ook uw mond,’ zei Louis.</span></p>
				<p class="wp-plat"><span>‘O, gij, gij zijt ook in het complot.’</span></p>
				<p class="wp-plat"><span>‘Complot,’ zei Tante Berenice.</span></p>
				<p class="wp-plat"><span>‘Geef het de naam die ge wilt.’</span></p>
				<p class="wp-plat"><span>‘Ik heb alleen maar mijn plicht gedaan,’ zei Tante Berenice voor zich uit, in haar ogen klonk het als rebels gegil, zij schrok van haar hoogmoed en zij ging naast Mama zitten, at een bijna plat Chineesje op.</span></p>
				<p class="wp-plat"><span>‘Een werk van barmhartigheid,’ zei Mama.</span></p>
				<p class="wp-plat"><span>‘De zieken verzorgen,’ zei Louis.</span></p>
				<p class="wp-plat"><span>‘Omer is er niet van verbeterd. Integendeel. En wij gaan dat potje gedekt houden.’</span></p>
				<p class="wp-plat"><span>‘Wat kunt ge er tegen hebben dat zij haar broer verzorgt?’</span></p>
				<p class="wp-plat"><span>‘Verzorgen? Constance, toch!’</span></p>
				<p class="wp-plat"><span>‘Wat kunt ge er tegen hebben dat zij een paar uurtjes met haar broer babbelt?’</span></p>
				<p class="wp-plat"><span>‘Zij zeggen een paar uurtjes nietsmendalle, zij zitten in elkaars ogen te kijken.’</span></p>
				<p class="wp-plat"><span>‘We babbelen wél,’ zei Tante Berenice met de glimlach van een verdoemde.</span></p>
				<p class="wp-plat"><span>‘Waarover?’</span></p>
				<p class="wp-plat"><span>‘Over van alles.’</span></p>
				<p class="wp-plat"><span>‘Over God en zijn Bulgaarse heiligen zeker?’</span></p>
				<p class="wp-plat"><span>‘Dat is lelijk, moeder.’</span></p>
				<p class="wp-plat"><span>‘Berenice, ge liegt dat ge zwart ziet.’</span></p>
				<p class="wp-plat"><span>‘Of ik lees hem voor uit de gazet. Ik zoek eerst de stukjes uit.’</span></p>
				<p class="wp-plat"><span>‘En ge hebt zeker nooit op zijn schoot gezeten?’</span></p>
				<p class="wp-plat"><span>Mama zag haar zuster rood worden, krimpen, in haar bijna vlekkeloos wit schort, en toonde geen medelijden.</span></p>
				<p class="wp-plat"><span>‘Hij is ongelukkig,’ zei Tante Berenice.</span></p>
				<p class="wp-plat"><span>‘Omdat gij zijn hoofd op hol brengt.’</span></p>
				<p class="wp-plat"><span>‘Zijn hoofd was hol als hij hier aangekomen is,’ zei Mama.</span></p>
				<p class="wp-plat"><span>‘</span><span class="wpt-cursief">Op</span><span> hol, Mama. Als een paard. </span><span class="wpt-cursief">Op</span><span> hol.’</span></p>
				<p class="wp-plat"><span>‘Louis, wilt ge uitscheiden met mij altijd te verbeteren! Het is niet omdat ge boeken leest dat... O, ge hangt mijn keel uit!’</span></p>
				<p class="wp-plat"><span>Tante Berenice raspte de asperges, niet te veel maar zeker niet te weinig. Het was de laatste tijd van de asperges, zij waren al wat bitter. Na het koken, even in vers water zetten.</span></p>
				<p class="wp-plat"><span>‘Als ge denkt dat het beter is dat ik wegga, Moeder, moet ge’t maar zeggen.’</span></p>
				<p class="wp-plat"><span>Meerke antwoordde niet. ‘Wat denkt gij, Constance?’</span></p>
				<p class="wp-plat"><span>‘Dat Moeder een slag van de molen gehad heeft,’ zei Mama beslist. Louis stak een lucifer aan voor haar sigaret.</span></p>
				<p class="wp-plat"><span>‘Ik wil geen miserie,’ zei Tante Berenice. Zij begon de asperges op te binden. ‘Ik ga mijn koffer pakken.’</span></p>
				<p class="wp-plat"><span>‘Maar néé!’ riep Mama. ‘Trek u niet aan wat ze zegt.’</span></p>
				<p class="wp-plat"><span>‘Moeder heeft gelijk,’ zei de Deemoedige. ‘Ik besef het, dat ik hier tweedracht zaai.’</span></p>
				<p class="wp-plat"><span>‘O, Berenice, wilt ge uitscheiden met die heiligenboeken-woorden.’</span></p>
				<p class="wp-plat"><span>Zij bleef opbinden. Mama keek naar de kalme vingers en zei: ‘Wees voor een keer een mens als een ander en verwéér u!’</span></p>
				<p class="wp-plat"><span>Tante Berenice wendde zich van haar zuster af. Uit haar staalgrijsblauwe ogen, die van Mama, sprongen tranen als bij een kleintje, ineens, doorzichtige pareltjes die over haar wangen rolden. ‘Hij is zo ongelukkig.’</span></p>
				<p class="wp-plat"><span>Nonkel Omer merkte haar verdwijning pas uren later. Hij loeide, schopte de kalkoen. Hij trok een veldje bloemkolen uit en stampte er op met beide voeten. De hele lange nacht riep hij naar haar, tot Mama erheen ging.</span></p>
				<p class="wp-witregel"><span> </span></p>
				<p class="calibre1"><span>In Walle sneeuwde het. De vlokken waren zo dicht als in Wenen die dag achter Mozart’s kist.</span></p>
				<p class="wp-plat"><span>Het regende in Walle maanden naeen, waardoor hongersnood ontstond en besmettelijke ziekten heersten. Het graan rotte op de akker. Onschuldige kinderen werden met de dorsvlegel doodgeslagen omdat ze te langdurig hoestten.</span></p>
				<p class="wp-plat"><span>Het was een raadselachtige overhete zomer in Walle, de bommenwerpers daalden, het was zo heet dat de mensen niet in de schuilkelders wilden. Velgen, balken, een halve locomotief lagen in de brandende patisserie. In de Leie lagen platte boten waar soldaten mensen induwden met geweerkolven. Toen schoten zij gaten in de boten. Op de oever bond men een priester die de eed van haat jegens het koningschap weigerde af te leggen voor een kanon. Schroot en flarden van de priester regenden over het water.</span></p>
				<p class="wp-plat"><span>De zon scheen zwakjes in Walle toen Louis langs de Onze Lieve Vrouwekerk kwam. Een mild licht lag over de Grote Markt. Uit de kerk waggelde een Frans republikeins officier met zijn armen vol gouden bekers en schalen, de Heilige vaten met de gewijde Hostiën. De baas van het café ‘Patria’ die dit zag gebeuren, rende naar de bezetter en stortte zich tierend op hem. Vóór de Fransman zijn sabel kon trekken was de Vlaming al weggerend in de richting van Het Hooghe, toegejuicht door alle Wallenaren die toen een optocht hielden: ‘Wij willen de grondwet!’ Dit was de Drieëntwintigste Pluviose, het derde jaar van de Republiek. Op de Grote Markt stond, tegenover het stadhuis, waar men vroeger de guillotine oprichtte, op een camion, met zijn handen in de lucht, Vuile Sef.</span></p>
				<p class="wp-plat"><span>Op een podium bij het Belfort danste een halfnaakt wezen met zwabberende borsten dat op Michèle leek en de Godin der Rede voorstelde. ‘Franse ratten, rolt uw matten!’ schreeuwde het volk.</span></p>
				<p class="wp-plat"><span>Louis vertoefde bij het groot portaal van de Sint-Maartenskerk en las, zoals meestal toen hij tijdens de oorlog naar het College liep, de inscriptie in de blauwe steen die daar in de muur gemetseld zat. ‘H.L.B. Joos Mattelaer. Vertoeft wat, die hier voorbij gaat, bidt voor de ziel van Al-met-Raet, dees letters keert, ’t is Mattelaer. Kent gij hem niet? Ghe raedt er naar.’</span></p>
				<p class="wp-plat"><span>BoMama had geen ingelegde haring klaar. Zij wou ook niet mee naar Peters graf. ‘’t Zou te veel aan mijn hart gaan.’ Zij wees naar het medaillon op haar borst waar op rood fluweel een witte haarkrul van Peter zat, als een ijl vleeshaakje. ‘Ik ben er verleden week nog geweest met drie rozen voor de zevenendertig jaar geluk die ik met hem gekend heb, er bestond geen bravere mens op aarde.’</span></p>
				<p class="wp-plat"><span>‘Maar BoMama, toen hij nog leefde...’</span></p>
				<p class="wp-plat"><span>‘Uw grootvader had minder goede kanten lijk iedereen, het voornaamste is dat hij voor zijn huishouden gezorgd heeft tot op het laatst.’</span></p>
				<p class="wp-plat"><span>‘’t Voornaamste is dat hij in de put geraakt is,’ zei Tante Hélène. ‘Met het deksel er goed op.’ Zij was dik, geperst in een mantelpak, een mevrouw van Walle die elke namiddag </span><span class="wpt-cursief">éclairs</span><span> en </span><span class="wpt-cursief">boules de Berlins</span><span> at in de patisserie Merecy.</span></p>
				<p class="wp-plat"><span>‘Ik ga een plaatje kopen van Sidney Bechet,’ zei Louis. ‘Gaat ge mee uitzoeken?’</span></p>
				<p class="wp-plat"><span>‘Nee, Louis,’ zei zij mat.</span></p>
				<p class="wp-plat"><span>‘Hoort ge Sidney Bechet niet gaarne?’</span></p>
				<p class="wp-plat"><span>‘’t Is mij al gelijk,’ zei zij. ‘Moet ik nog iets meebrengen, Moeder?’</span></p>
				<p class="wp-plat"><span>‘Maar Hélène, ik heb u het briefje gegeven!’</span></p>
				<p class="wp-plat"><span>‘Ik denk dat ze in verwachting is,’ zei BoMama nadat ze door het kelderraam gekeken had. ‘Zij heeft het ook niet getroffen met die afgelikte boterham van een Erik. Wat is dat toch met mijn dochters? Maar voor Hélène vind ik het triestig, dat kind verdient beter. Wat ze in die Erik ziet, ik kan het niet peinzen, maar misschien dat </span><span class="wpt-cursief">les extrèmes se touchent</span><span>. Enfin, verleden week was ik geïnviteerd bij haar, ik zeg in mijn eigen: ‘‘het gaat toch niet waar zijn?” maar het was waar, het was weer ossentong met witte saus en champignons. Als ’t geen ossentong is, is het kieken met witte saus. En bij het dessert, het was weer vanillecrème.’</span></p>
				<p class="wp-plat"><span>‘Vanille, dat is </span><span class="wpt-cursief">aphrodisiaque</span><span>,’ zei Louis. (Marnix de Puydt wou niets anders eten, de weken na de dood van Aristoteles. Omdat het het laatste was dat zijn kind gegeten had.)</span></p>
				<p class="wp-plat"><span>‘Daar heb ik nog nooit iets van gevoeld,’ schreeuwde BoMama. Zij kreeg een hoestbui van het lachen, haar hangwangen schudden. Louis klopte zachtjes op haar rug. Zij ging achterover zitten, zijn hand zat gekneld tegen de stoel, in paniek rukte hij zijn hand weg. ‘Al die jaren,’ riep zij, ‘al die vanillecrème gegeten en nooit iets van gevoeld! Jongen, schenk me eens een glaasje Grand Marnier in, ’t zal wel slecht vallen maar het kan mij niet schelen.’</span></p>
				<p class="wp-plat"><span>Zij legden samen een manille. ‘Manille en vanille,’ giechelde BoMama. Zij won de hele tijd en eiste, triomfantelijk gillend, onmiddellijke betaling. Louis zette koffie voor haar. Boven haar zetel hing Peter in kwarto-formaat, in een gouden gekrulde lijst. Ik ben onder u. Bomama volgde Louis’ blik.</span></p>
				<p class="wp-plat"><span>‘Een heilige,’ zei zij. ‘Peinst ge soms op hem? Hoe dat hij kon redeneren in zijn schoon-Vlaams? In zijn goeie tijd ging hij twee keer te communie per dag. Om half zes in de mis van de onderpastoor en om negen uur in de hoogmis. Hélène zegt dat het was om aan de mensen van Walle te laten zien hoe godvruchtig hij was. Ik zeg: ‘‘Kind, het is de intentie die telt.”’ </span></p>
				<p class="wp-plat"><span>De koffie smaakte haar niet. O, natuurlijk, hij had er geen snuifje zout in gedaan.</span></p>
				<p class="wp-plat"><span>‘Gij gaat nog veel moeten leren, mijn kleine Louis.’</span></p>
				<p class="wp-plat"><span>Zij at vijftien amandelkoekjes.</span></p>
				<p class="wp-plat"><span>‘Nora en Leon spreken niet meer tegen elkaar. Zij spelen stomme ambacht. Nora is er ongemakkelijk van, ze moet aanspraak hebben. ’t Is de schuld van Vervaecke, de facteur, ge kent hem toch nog?’ Hij schreit nog elke dag omdat hij zijn examen in het Groot Seminarie van Roeselare niet gehaald heeft en volgens uw Peter is hij expres getrouwd met de zuster van de vrouw waar hij verliefd op was omdat hij niet wilde toegeven, zei uw Peter, aan zijn vleselijke lusten, en die zuster was lelijk als de neten en ziek, zij spuwde gal zo groen als die komkommer daar. Enfin, ik zeg </span><span class="wpt-cursief">was</span><span>, ze leeft nog. Als ge dat leven kunt noemen.’</span></p>
				<p class="wp-plat"><span>‘Het was de schuld van Vervaecke?’ zei Louis.</span></p>
				<p class="wp-plat"><span>‘Ja. Die dwazekloot van Vervaecke komt binnen terwijl dat Nora boodschappen aan ’t doen was in de Sarma. En hij haalt uit zijn facteurssacoche een spaarbankboekje. ‘‘Tiens,” zegt Leon, wat is dat? – ‘‘Ah, dat is uw vrouw haar spaarbankboekje,” zegt die potuil. Zo is Leon te weten gekomen dat zijn vrouw achter zijn rug voor haar eigen spaarde. Wat verboden is bij de wet, alleen het familiehoofd mag sparen.’</span></p>
				<p class="wp-plat"><span>‘Zij spaarde misschien voor zijn begraving, voor als er hem iets zou overkomen.’</span></p>
				<p class="wp-plat"><span>‘Onze Nora!’ brulde BoMama, en bedaarde meteen, een zomerwolk die voorbijtrok. ‘Nee, ’t was voor een nieuwe schouw, vierduizend frank, met leisteen, antiek Vlaams. Zij heeft dat bij een advocaat gezien. ‘‘Het is nu al twintig jaar dat ik naar mijn schouw kijk,” zegt ze, ‘‘dat is te lang.” Ze wil ook een nieuwe luster met van die gedraaide bruine armen, genre karrenwiel, ook op zijn middeleeuws. ‘‘Op een luster,” zegt ze, ‘‘kunt ge hoogstens vijf zes jaar kijken.”’ </span></p>
				<p class="wp-plat"><span>‘En om dat spaarbankboekje spreken ze niet meer tegen elkaar.’</span></p>
				<p class="wp-plat"><span>‘Maar nee, Louis, dat is nog maar het hors d’oeuvre van de historie.</span></p>
				<p class="wp-plat"><span>Ge weet dat Leon van die schone landschappen en stillevens kan plakken met velletjes hout in alle kleuren en soorten. Hij heeft dat in Duitsland geleerd. Eerst was ’t aquarellen, nu is het in het hout. De lucht bijvoorbeeld in kersenhout, de Leie in gevlamde teak. Magnifiek. Nu is er een madame in de straat, ik ga haar madame X noemen want ge zijt een babbelmuil, en ze bestelt aan Leon een tableau in ’t hout geplakt en zij geeft hem een foto die hij moet naplakken, een zicht op de Saint Bernardtorens, met een hoekje van de Papestraat omdat haar ouders daar een magazijn in kinderkleedjes gehad hebben. Leon die een centje wil bijverdienen maakt dat, en het is een meesterwerk, meneer de Deken wil er zelfs zo een voor zijn salon. Bon. Die madame X, een schoon vrouwmens overigens, zegt: ‘‘Leon, zoudt ge dat meesterwerk woensdagavond willen brengen rond negen uur, mijn man voor wie zijn verjaardag dat het een surprise is, is dan naar de kaarting. Ik ga de deur tegenaan zetten, want ik ben misschien in mijn hof.”’ </span></p>
				<p class="wp-plat"><span>‘Om negen uur ’s avonds in de hof, BoMama?’</span></p>
				<p class="wp-plat"><span>‘Wacht. Ge gaat gaan horen.’</span></p>
				<p class="wp-plat"><span>‘En die madame vraagt: ‘‘Breng dat meesterwerk?” Maar ze had het nog niet gezien!’</span></p>
				<p class="wp-plat"><span>‘Jamaar, is ’t gij die vertelt of is ’t ik? Ge gaat gaan horen. Leon komt toe, hij vindt de deur tegenaan, hij gaat binnen, ’t licht is aan in de gang. Hij roept: ‘‘Is er iemand?” “O, Leon,” zegt ze van boven op de gang, ‘‘ga maar in het salon en zet u. D’r is Cognac en Cointreau.”</span></p>
				<p class="wp-plat"><span>In het salon kijkt Leon waar dat zijn tableau het best zou kunnen hangen. En ze komt binnen, in hare peignoir. ‘‘Martha,” zegt Leon, ‘‘ik ben hier met mijn kunstwerk.” “O, zet het daar maar op de stoel,” zegt ze. Hij zet het op de stoel en ze trekt haar peignoir open en daaronder, Louis, is ze poedelnaakt en zij gaat op de divan liggen.</span></p>
				<p class="wp-plat"><span>‘‘Jamaar jamaarja,” zegt Leon, ‘‘ik ben hier met mijn tableau en voor zoiets heb ik geen tijd!” “Hoezo, geen tijd?” zegt ze. ‘‘Nee, Martha,” zegt Leon, ‘‘ik ga het u vlakaf zeggen, ik hou mij liever niet bezig met iemand uit de gebuurte, daar komt alleen maar trammelant van.” – ‘‘O,” zegt ze, ‘‘Leon, als ik ergens anders zou wonen, in de Sint Ignatiusdreef, zou het dan wel kunnen?” “Ik zou er kunnen over peinzen,” zegt Leon, en zij, die madame X dus, begint te schreien, maar te schreien en te snikken: ‘‘Leon, Leon, Leon!”’ </span></p>
				<p class="wp-plat"><span>BoMama stootte met verkrampt gezicht een onmetelijke pauwenschreeuw uit, de lome straat buiten werd wakker.</span></p>
				<p class="wp-plat"><span>‘ ‘‘Leon, Leon, Leon. Mijn man is in geen zes weken aan mij gekomen en hij slaapt alleen, omdat hij voor zijn examen als werkbouwingenieur staat, en uw vrouw, mijne beste kameraad Nora, zei mij dat ge de grootste hoerenjager van de wijk waart, Leon, Leon, Leon, ik wist niet beter, ik dacht in mijn eigen: Als dat zo is, dan kan ik niemand beter vragen dan Leon.”’ </span></p>
				<p class="wp-plat"><span>Zij zuchtte diep, zijn logge grootmoeder, met jongemeisjesogen glanzend van de krolse waarheid, haar lippen tussen het web van kloven bij de mondhoeken opgetrokken, grijnzend om de rare sprongen en dansen van het menselijk ras. Ook een soort zang tegen de dood. Een andere zang dan Vlieghe met zijn bebloede banjo in zijn armen.</span></p>
				<p class="wp-plat"><span>‘Ik weet wie madame X is, BoMama.’</span></p>
				<p class="wp-plat"><span>‘Gij?’</span></p>
				<p class="wp-plat"><span>‘Martha Kerskens, die vroeger bij ons aan de overkant woonde en die verhuisd is naar de Zwevegemse wijk.’</span></p>
				<p class="wp-plat"><span>‘Hoe haalt ge dat in uw hoofd?’</span></p>
				<p class="wp-plat"><span>‘Ge hebt zelf gezegd: Martha.’</span></p>
				<p class="wp-plat"><span>‘Martha. Dat heb ik niet uitgesproken.’</span></p>
				<p class="wp-plat"><span>‘En haar man studeerde in onze tijd al voor ingenieur.’</span></p>
				<p class="wp-plat"><span>‘Het is helemaal iemand anders,’ zei BoMama. ‘Tenzij dat ge ’t gehoord hebt van Mona.’</span></p>
				<p class="wp-plat"><span>‘Ik heb Tante Mona in geen tijden gezien.’</span></p>
				<p class="wp-plat"><span>‘Het is maar best ook. Ze zit met een hele pak aandelen van haar vader. Maar ze wil ze niet laten zien! ‘‘Ik moet zijn laatste testament uitvoeren,” zegt ze. ‘‘Ik wil die aandelen direct bovenhalen en officieel verdelen onder u en mijn broers en mijn zusters, direct, maar wat gaat er dan nog overschieten, met de procenten van de notaris, met de erfenisrechten aan de Staat en </span><span class="wpt-cursief">çi</span><span> en </span><span class="wpt-cursief">là</span><span> en de onkosten? Dus houd ik ze liever in mijn coffre-fort.” ’k Zeg: ‘‘Ge kunt ze zo blijven houden, Mona, en alle maanden rente gaan halen naar de bank.” “Zes maanden,” zegt ze, ‘‘dan kan er geen bezwaar meer aangetekend worden door personen die menen dat ze ook recht hebben op een stukje van de taart.”</span></p>
				<p class="wp-plat"><span>Waarmee ze natuurlijk Antoinette Passchiers bedoelde. Maar dat betekent dat ik hier minstens nog zes maanden Mona moet ontvangen onder mijn dak.’</span></p>
				<p class="wp-plat"><span>Tante Hélène kwam terug met twee uitpuilende tassen. Louis hielp haar de groenten schoonmaken en snijden, de rapen, de wortels, de selderij, het wit van prei, de groene kool. BoMama schilde de aardappelen. Er was rundvlees, kalfsnek, schaapsschouder, spiering, staart van een varken en mager gezouten spek. ‘Geen hutsepot lijk dat uw moeder maakt, Louis, die slappe kost uit haar streek. Dat noem ik geen hutsepot, dat noem ik soep of </span><span class="wpt-cursief">pot-au-feu</span><span>. In een serieuze hutsepot moet de fourchette blijven rechtstaan. Ge had beter morgen kunnen komen, Louis, dan is hij veel beter. Zoals wij, als we een nachtje kunnen slapen over onze miserie.’ Louis zei dat hij weg moest, naar het kerkhof.</span></p>
				<p class="wp-plat"><span>‘Dat graf zal niet weglopen,’ zei BoMama grinnikend. ‘En die gast die er onder ligt ook niet.’</span></p>
				<p class="wp-plat"><span>Meteen kwam er een waas van intense rouw over haar.</span></p>
				<p class="wp-plat"><span>‘Ik maak hier nu zo’n grote hutsepot en voor wie? Morgen gaat Hélène er een beetje brengen naar Nora, ’t is al. Zelf is zij er niet voor, naar Mona wil ik er geen laten brengen of er moet rattenkruid in zijn, Robert eet geen vlees meer en Monique in haar pretentie vindt hutsepot iets voor ’t gemeen volk. En gij loopt ook weg, Louis. Ik ga maar peinzen dat onze Florent tegenover mij zit vanavond aan tafel. Die daar in Engelse grond ligt. Ik kijk alle dagen als ik uit mijn bed kom naar zijn doodsbeeldeke. ‘‘Christen ziel, kom tot Jezus in zijn allerheiligste sacrament, hij is uw slachtofferande.”</span></p>
				<p class="wp-plat"><span>En iedere keer dat er iets aanbrandt in de keuken, peins ik ook aan hem, aan onze Florent.’</span></p>
				<p class="wp-witregel"><span> </span></p>
				<p class="calibre1"><span>Louis stapte uit in het Brusselse Zuidstation, in de doordringende geur van chocolade. In de eerste taxi van de rij, het kleinste wagentje, las de chauffeur in </span><span class="wpt-cursief">Le Soir</span><span> maar toen hij boerke-van-den-buiten-Louis zag sprak hij Brussels Vlaams en deed hem voorin zitten. Versterving stemt de goden gunstig, daarom zat Louis in het nauw, knieën opgetrokken, elleboog tegen de deur. </span><span class="wpt-cursief">‘Born looser,</span><span>‘ zei Djeedie. ‘</span><span class="wpt-cursief">No</span><span>, Djeedie.’ Djeedie, nu ook verdwenen in het labyrint van Europa. Of al terug naar Amerika. Was getrouwd of zou trouwen met een vrouwelijke psychiater, zei Gene. Zou mij </span><span class="wpt-cursief">Harmonium</span><span> geven. De herinnering aan de </span><span class="wpt-cursief">blackbird</span><span> vervaagde al. Blackbird, sta me bij.</span></p>
				<p class="wp-plat"><span>De chauffeur mompelde onafgebroken, ‘...o nee, geen voorrang, nee, mijnheer de autobus, nee, ik had de Agneessensstraat moeten nemen, madame wil vóór, uit de weg, stomme spleet, de Arenberg en dan la Rue Saint Jacques, Rue Jacqmain, voilà, ’t is nog rap gegaan.’</span></p>
				<p class="wp-plat"><span>In het immens gebouw waren alle lichten aan om vier uur, op een zonnige dag. Achter het glazen schot zei een klerk dat hij voor advertenties aan het loket ernaast moest zijn, maar dat het loket gesloten was. ‘Voor een wedstrijd? Welke wedstrijd?’</span></p>
				<p class="wp-plat"><span>‘Van het beste verhaal over de oorlog of iets dat onrechtstreeks met de oorlog te maken heeft, de datum dat het binnen moest zijn is overmorgen, ik...’</span></p>
				<p class="wp-plat"><span>‘André, weet gij iets van een wedstrijd?’</span></p>
				<p class="wp-plat"><span>‘Miss Anderlecht?’</span></p>
				<p class="wp-plat"><span>‘Van een verhaal over de oorlog.’</span></p>
				<p class="wp-plat"><span>‘Of een novelle,’ zei Louis.</span></p>
				<p class="wp-plat"><span>‘Een verhaal?’ André telefoneerde, uitgezakt achter zijn bureau, knikte zes zeven keer terwijl hij Louis monsterde. ‘Op het eerste verdiep.’</span></p>
				<p class="wp-plat"><span>‘Dacht ik ook,’ zei de klerk.</span></p>
				<p class="wp-plat"><span>Met bonzend hart wachtte Louis in een bedompt kamertje tegenover de woudgroen geverfde gipsen buste van een Vlaamse Kop met baard en lavallière. Een man met vlinderstrik zei dat hij de secretaris van de jury was, wat kon hij voor Louis doen? ‘Ik kom mijn verhaal inleveren.’ (Mijn tekst, geniet, genummerd, mijn levenswerk, hartenbloed, mijn weeskind. Mama heeft veel geld betaald aan een ex-hopman van de Zwarte Brigade om het te laten tikken in drie exemplaren. ‘Wat vindt ge ervan?’ – ‘Als ik tik lees ik niet.’ – ‘Nee, maar uw algemene indruk?’ – ‘Het is mijn genre niet.’)</span></p>
				<p class="wp-plat"><span class="wpt-cursief">Het verdriet, door Louis Seynaeve</span><span>, las de man in een basstem alsof hij een luisterspel aankondigde in de radio. ‘Maar jongen, hoe haalt gij het in uw hoofd? Dat is absoluut niet volgens het reglement.’</span></p>
				<p class="wp-plat"><span>‘De datum...’ (Mama heeft het reepje, het dagbladknipsel met het reglement, weggegooid. Maar ik herinner mij de datum. En het adres van </span><span class="wpt-cursief">Het Laatste Nieuws</span><span>. En dat er drie getikte exemplaren moesten zijn.)</span></p>
				<p class="wp-plat"><span>‘Maar uw naam staat er op! Dat mag niet!’</span></p>
				<p class="wp-plat"><span>‘Dat is mijn naam niet,’ zei Louis. ‘Het is de naam van mijn broer.’</span></p>
				<p class="wp-plat"><span>‘Kan uw broer dan het reglement niet lezen? Elke inzending moet per post verstuurd worden. De stempel van de post dient als bewijs voor de datum. Wij hebben dat reglement niet uitgevonden. En gij brengt dat hier binnen met de naam van de auteur erop, van uw broer, terwijl het met een motto moet geschieden. Wij mogen de auteur niet kennen, anders zijn we toch bevooroordeeld. Ik heb dit nog nooit meegemaakt.’</span></p>
				<p class="wp-plat"><span>Louis’ hart tampte, stampte in de holte van zijn karkas. Ik krijg een </span><span class="wpt-cursief">crise</span><span>.</span></p>
				<p class="wp-plat"><span>‘De auteur,’ zei hij, ‘kon het reglement niet lezen omdat hij dood is.’</span></p>
				<p class="wp-plat"><span>De secretaris wees naar een oudleren stoel met koperen knoppen. Hij ging zelf ook zitten. ‘Dat schept een probleem.’</span></p>
				<p class="wp-plat"><span>‘Mijn broer is gestorven in een concentratiekamp,’ zei Louis. ‘Hij was een intellectueel die in het ondergrondse heeft gewerkt, zonder ooit de vruchten van zijn clandestiene arbeid te hebben gesmaakt.’</span></p>
				<p class="wp-plat"><span>‘Gaat deze inzending over zijn belevenissen?’</span></p>
				<p class="wp-plat"><span>‘Zijn eigen belevenissen, ja, natuurlijk.’</span></p>
				<p class="wp-plat"><span>‘Daar zou </span><span class="wpt-cursief">Het Laatste Nieuws</span><span> zeker in geïnteresseerd zijn.’</span></p>
				<p class="wp-plat"><span>‘Het gaat niet direct over het concentratiekamp. Het is een beetje...’</span></p>
				<p class="wp-plat"><span>‘Welk concentratiekamp?’</span></p>
				<p class="wp-plat"><span>‘...gesymboliseerd. Eh, Neuengamme.’ (Hiervoor zal ik gestraft worden. Tot bloedens toe. Algemene kanker. Te beginnen met de darmen. Dan zaait het uit.)</span></p>
				<p class="wp-plat"><span>‘Het is een goed onderwerp. Het Belgische volk moet de feiten leren. Van de bron zelf.’</span></p>
				<p class="wp-plat"><span>‘Hij heeft mij de tekst gegeven voor hij weggevoerd werd. In een beestentrein. ‘‘Zorg er goed voor, Louis,” zei hij.’</span></p>
				<p class="wp-plat"><span>‘Ik dacht dat híj Louis heette.’</span></p>
				<p class="wp-plat"><span>‘Hij vroeg me of ik zijn naam wou overnemen. Om na zijn dood zijn levenswerk te redden, verder te zetten. Ik heet Maurice.’</span></p>
				<p class="wp-plat"><span>‘Daar moet een mouwtje aan gepast kunnen worden. Als secretaris van de jury kan ik uiteraard geen stem uitbrengen. Ik kán dus in een zekere zin niet bevooroordeeld zijn geweest. Ik geloof dat ik het op mijn verantwoordelijkheid kan nemen om te zeggen dat het manuscript met de post is binnengekomen.’</span></p>
				<p class="wp-plat"><span>Hij woog de envelop in zijn handpalm. ‘Ongeveer twintig frank. Doe de envelop zo meteen op de bus hier om de hoek, dan komt het hier morgen reglementair toe. Geen haan die er naar kraait. Ik zou de postzegels met plezier uit mijn eigen zak betalen. Een verzetsstrijder moet evenzeer, zoniet meer, zijn kans krijgen, maar ik moet toch ook de huishoudkas in de gaten houden op het einde van de maand. Ik heb drie dochters, dat loopt in de papieren.’</span></p>
				<p class="wp-plat"><span>‘Dank u, mijnheer.’</span></p>
				<p class="wp-plat"><span>‘Er staan afschuwelijke dingen in zeker?’</span></p>
				<p class="wp-plat"><span>‘Het is meer over zijn jeugd.’</span></p>
				<p class="wp-plat"><span>‘</span><span class="wpt-cursief">Het verdriet</span><span>, het is een goeie titel. Aan de andere kant... Mankeert er iets aan. Het is... het is... zo kaal. Iedereen heeft verdriet. Waarom noemt ge het niet </span><span class="wpt-cursief">Verdriet om het Vaderland</span><span>. Ik verzorg dikwijls de titels van ons huisorgaan hier en...’</span></p>
				<p class="wp-plat"><span>‘Ik weet niet of mijn broer dat goed zou vinden.’</span></p>
				<p class="wp-plat"><span>‘Of gewoon, simpelweg </span><span class="wpt-cursief">Het verdriet van België</span><span>. Twee doffe </span><span class="wpt-cursief">e’s</span><span> en twee </span><span class="wpt-cursief">ie’s</span><span>. In het Engels: </span><span class="wpt-cursief">The sorrow of Belgium</span><span>. Als ge de prijs wint met die titel kunt ge altijd eens op mij peinzen, een kleine procent.’ Het was een grap. Het was geen grap.</span></p>
				<p class="wp-plat"><span>‘Ik dacht het geld aan Louis’ moeder te geven,’ zei Louis. ‘Zij spaart voor een gedenksteen.’</span></p>
				<p class="wp-plat"><span>‘O, ja!’ riep de secretaris. ‘Verdorie! Het motto. Denk aan het motto. Precies herhaald in de brief met uw curriculum.’</span></p>
				<p class="wp-plat"><span>‘Levet Scone,’ zei Louis.</span></p>
				<p class="wp-plat"><span>‘Uitgesloten. Dat is veel te flamingantisch. Het is werkelijk het moment niet voor iets middeleeuws. Gersaint van Koekelare, onze voorzitter, zou het niet eens willen inkijken. Niet dat hij de andere manuscripten inkijkt. Maar iets dat in de verste verte naar flaminganterie riekt, daar zou hij blindelings tegen stemmen. Niet dat hij anders zo goed ziet. Maar zijn stem kan in geval van een draw voor dubbel tellen.’</span></p>
				<p class="wp-plat"><span>‘Kol nidrei,’ zei Louis. De klaagmuur van Jeruzalem kermde over zijn gehele lengte.</span></p>
				<p class="wp-plat"><span>‘Is dat Grieks?’</span></p>
				<p class="wp-plat"><span>‘Hebreeuws.’</span></p>
				<p class="wp-plat"><span>‘Natuurlijk, natuurlijk. Ik was een beetje op een dwaalspoor door de naam Seynaeve. Seynaeve, Sneyssens, het klinkt zo Vlaams. Natuurlijk. Het verklaart ook zijn werk in de weerstand. Gij, joden, waart in de eerste linies tegen de nazi’s. Dat ik daar niet meteen aan gedacht heb. Excuseer mij.’</span></p>
				<p class="wp-plat"><span>‘Ziet ge dat dan niet?’ vroeg Louis en toonde de man zijn geblutst West-Vlaams profiel van Papa en Peter.</span></p>
				<p class="wp-plat"><span>‘Nu dat ge ’t zegt. Ik bedoel, nu dat ge ’t laat zien. Hoe heette dat motto ook weer? Kool nitree? Ik zal het onthouden bij de deliberaties van de jury.’</span></p>
				<p class="wp-plat"><span>Louis spelde het, letter na letter en walgde van de jongen die jaren geleden in de klas vernederd werd door Daels, de leraar Nederlands die beweerde dat hij zijn opstel over de lente in de stad niet zelf geschreven had en nu een weerzinwekkende revanche nam. Maar hij gooide de envelop met motto en de bijbehorende brief met motto in de bus om de hoek.</span></p>
				<p class="wp-witregel"><span> </span></p>
				<p class="calibre1"><span>Nonkel Omer stond wijdbeens tegen een appelboom en wreef zijn onderbuik tegen de stam. Alhoewel er niemand anders thuis was, rende Louis jachtig naar zijn oom toe.</span></p>
				<p class="wp-plat"><span>‘Niet doen, Nonkel!’</span></p>
				<p class="wp-plat"><span>‘Waarom niet?’ (Waarom, waarom niet, de stompzinnigste van alle vragen.)</span></p>
				<p class="wp-plat"><span>‘Uw moeder gaat het zien.’</span></p>
				<p class="wp-plat"><span>Het geschok hield op. Een holle stilte. Louis nam de lauwe, trillende hand en leidde Nonkel Omer naar het huis. Nonkel Omer deed een tweedekker na met geput-put-put en wiekende armen toen hij plots een jankend kreetje uitstootte, naar de garage holde en er de deur op slot deed. Nonkel Armand kwam langs de dahlia’s gereden op zijn motorfiets. Hij deed zijn stofbril af die inkepingen achterliet in zijn gezicht. Hij legde zijn wijsvinger op zijn lippen, en ging op de toppen van zijn tenen naar de garage, keek met een zorgelijke nieuwsgierigheid door het vuile raampje. Louis, naast hem, zag hoe Nonkel Omer met hoofd en bovenlijf onder vier-vijf Engelse legerdekens was gekropen. Zijn naakte kuiten onder de opgetrokken broekspijpen waren weerloos, papierwit.</span></p>
				<p class="wp-plat"><span>‘Bezie dat,’ fluisterde Nonkel Armand, ‘bezie dat toch.’ Hij sloeg de kalk van zijn schouders en liep naar de achterkeuken. Louis zei dat de vrouwen naar de naaister waren. ‘Drie dikke boerinnen onder een paraplu,’ zei Nonkel Armand. Hij zocht in de keukenkast, een zoon alleen in het moederlijk huis, vond speculaasjes, at er van, met lange, gelige tanden.</span></p>
				<p class="wp-plat"><span>Een monotoon gejammer weerklonk uit de garage, het duurde langer dan gewoonlijk, misschien omdat Nonkel Omer bleef wachten op de vertrouwde begeleiding van Hector die opgegeten was, voor de helft door Papa.</span></p>
				<p class="wp-plat"><span>‘Wij zouden een vrouw voor Omer moeten vinden,’ zei Nonkel Armand. ‘Misschien een van de drie uit de “Sirocco”. Maar ik heb geen geld. Ik zou hem achter op mijn moto naar de “Sirocco” kunnen brengen, zo rond twee drie uur, als er niet veel te doen is. Het zou hem kalmeren.’</span></p>
				<p class="wp-plat"><span>‘Of het tegenovergestelde.’</span></p>
				<p class="wp-plat"><span>‘Ge hebt nog gelijk ook, Louis. En ik heb toch geen geld.’</span></p>
				<p class="wp-plat"><span>Nonkel Armand bracht krakende geluiden voort. Op zijn blote borst zat pakpapier. In de gevangenis had hij iets op zijn bronchiën gekregen.</span></p>
				<p class="wp-plat"><span>‘Het tegenovergestelde,’ zei hij. ‘Ge hebt gelijk. Hoe dat wij niet kunnen leren dat wij hem beter tussen de deur of in een melkfles zouden steken.’</span></p>
				<p class="wp-witregel"><span> </span></p>
				<p class="calibre1"><span>Papa en Louis gooiden naar een kurk waarop éénfrankstukken lagen, met een schijfje lood. De munten spatten op, Papa liet de kreet van Tarzan horen. Mama riep vanuit het raam van haar kamer: ‘Is ’t gedaan, groot kind?’</span></p>
				<p class="wp-plat"><span>‘Het is tegen u,’ zei Papa.</span></p>
				<p class="wp-plat"><span>‘Zeveraar,’ zei Louis. Zij gingen in huis.</span></p>
				<p class="wp-plat"><span>‘Van als ik terug ben in Walle ga ik een voordrachtavond inrichten met niets dan Vlaamse gedichten over doden. Marnix de Puydt kan er pianomuziek bij spelen. Ter ere van mijn kameraad Serruys die gestorven is aan een soortement tyfus in het kamp ‘Flandria’. Ik heb het vanmorgen gehoord.’</span></p>
				<p class="wp-plat"><span>‘Wie was dat, Serruys?’</span></p>
				<p class="wp-plat"><span>‘De man die Wanten speelde, een ingenieur. Apotheker Paelinck zou zijn repertoire als Dalle moeten bovenhalen en weer voor Dalle spelen. Gedichten van Guido Gezelle, Cyriel Verschaeve, Rodenbach en daartussen voor de vrolijke noot, lijk vroeger, de grollen van Wanten en Dalle.’</span></p>
				<p class="wp-plat"><span>‘Maar wie gaat er voor Wanten spelen?’</span></p>
				<p class="wp-plat"><span>‘Ik natuurlijk,’ zei Papa. ‘Ik ken dat repertoire van buiten. En ik leer rap.’</span></p>
				<p class="wp-plat"><span>‘Eten,’ loeide Tante Violet.</span></p>
				<p class="wp-plat"><span>‘Als we nu eens samen naar Argentinië gingen. De Byttebiers hebben daar een houthandel. Als simpele magazijnier verdient ge daar meer dan uw brood. En ’t leven is er goedkoop. Al dat vlees direct van de pampas.’</span></p>
				<p class="wp-plat"><span>‘En Mama dan?’</span></p>
				<p class="wp-plat"><span>‘Zij zou ook meekunnen,’ zei Papa aarzelend. ‘Als gij er op staat.’</span></p>
				<p class="wp-witregel"><span> </span></p>
				<p class="calibre1"><span>Nonkel Robert eet geen vlees meer. Hij kan het niet meer zien of luchten. Hij mag ook niet te veel eieren of chocola eten vanwege zijn lever, het orgaan van de mens dat het moeilijkst te repareren is.</span></p>
				<p class="wp-plat"><span>‘Een sigaartje, Louis? Allee toe, ge hebt toch uw golfbroek aan, ge kunt gerust het schijt krijgen. Het zijn straffe sigaartjes, maar ge hoest er niet van.’</span></p>
				<p class="wp-plat"><span>‘Vlaanderen die Leu’, een merk voor de zwarten.</span></p>
				<p class="wp-witregel"><span> </span></p>
				<p class="calibre1"><span>‘Uw Nonkel Robert,’ zegt Tante Mona, ‘weet geen weg met zijn geld. Minister Gutt heeft niet veel moeten halen bij Robert, hij heeft het voelen aankomen en al zijn geld in huizen en land gestoken. Onder verschillende namen natuurlijk. Maar ’t schoonste, hij heeft in ’t diepste geheim in zijn Louis Seize-slaapkamer een spiegel laten aanbrengen op het plafond, verstaat ge, Louis? om te zien hoe dat zij samen, ge verstaat me. Bon, de eerste avond gaan zij liggen, Robert en zijn uitgedroogde haring van een Monique, en het is maar dan dat zij gewaar werden dat zij alle twee eigenlijk feitelijk een bril dragen en dat ze dus binst dat ze bezig zijn met, ge verstaat me, dat ze, willen ze iets zien hun bril moeten ophouden. Ik heb in mijn broek gedaan!’</span></p>
				<p class="wp-witregel"><span> </span></p>
				<p class="calibre1"><span>‘Uw Tante Mona,’ zegt Nonkel Robert, ‘alhoewel zij Vader zijn laatste centen heeft afgedroogd, ik heb er toch compassie mee, met wat ze tegenkomt met haar Cecile. Hoe, weet ge dat niet? Cecile is in verwachting. Vijftien jaar en volgestoken door een </span><span class="wpt-cursief">danseur</span><span> van zestien jaar. ’t Jongste ouderpaar van België. Monique en ik, we hebben ons krom gelachen, want het is gebeurd na een vertoning van het Vlaams Ballet in de schouwburg, die jongen is van rond de kanten van Denderleeuw en hij heeft haar thuis gebracht, enfin thuis, zij zijn al likkend en smikkelend tot aan de Gendarmerie geraakt en daar is ’t gebeurd, tegen de muur van de Gendarmerie, rechtopstaande. ‘k Zeg, ‘‘Mona, ze konden geen beter plekske vinden want ’t is juist tegenover de kraamkliniek.” Wij lagen blauw, Monique en ik.’</span></p>
				<p class="wp-witregel"><span> </span></p>
				<p class="calibre1"><span>‘Ik ben maar voor één ding benauwd,’ zegt Tante Mona, ‘dat is dat dat kindje van die smalle enkels en halswervels krijgt lijk bij mij, ik heb daar heel mijn leven last van gehad. Maar voor de rest, laat Robert maar lachen.’</span></p>
				<p class="wp-plat"><span>‘Ach, ’t is modern, Mona. De jonge gasten beginnen er vroeg aan de dag van vandaag.’</span></p>
				<p class="wp-plat"><span>‘Romeo en Juliette, hoe oud waren ze? Ook een jaar of vijftien.’</span></p>
				<p class="wp-plat"><span>‘Ik ga die twee jonge trouwers de kamer van Vader verhuren, en zo is iedereen content. En die niet content is moet maar naar de andere kant van de Leie kijken.’</span></p>
				<p class="wp-plat"><span>‘Dat komt dat we binnenkort ook gaan horen dat onze Louis aan verkering denkt, hè, Louis?’</span></p>
				<p class="wp-plat"><span>‘Onze Louis is niet voor vrouwen,’ zei Mama, poeslief en bitter, haar lange vingers met de scharlaken gelakte nagels in haar dorre schoot waar ik ooit in deinde, vlotte, noodgedwongen.</span></p>
				<p class="wp-witregel"><span> </span></p>
				<p class="calibre1"><span>‘Ge waart juist geboren, Louis,’ zei Tante Violet, ‘ik kwam uw moeder opzoeken. Ik was zeeziek van de reis met de trein. Uw Mama had een inspuiting gehad en ze werd er juist van wakker, zij doet haar ogen open en ze ziet mij en ze zegt: ‘‘Maar Violet toch, wat hebt ge nu aangetrokken?” En ik had dat kleed expres gekocht om naar ’t moederhuis te komen, het was charleston, een casaquin, wasecht, het paste bij mijn velours de chiffon. ‘‘Maar,” roept ze, ‘‘Violet, ge hebt geen postuur om volants te dragen.” En van die dag af heb ik nooit, nooit geen volants meer gedragen.’</span></p>
				<p class="wp-witregel"><span> </span></p>
				<p class="calibre1"><span>‘Wij hebben Omer weer naar de Broeders van Liefde moeten brengen. Maar er was geen plaats. Hij zit nu in de abdij Saint Bernard. Het kon niet meer zijn. De gebuurte reclameerde over dat geschruwel om Berenice ’s nachts. En hij zat hele dagen in zijn eigen te stekken met breinaalden. Hij mag in de hof van het klooster werken. Het is geen gewone abdij, de abdij Saint Bernard. De gewezen eerste minister van China zit daar ook. Ja, in een pij. Nee, niet als patiënt natuurlijk, een eerste minister. Hij is nog getrouwd geweest met een Belgische. Was dat geen gravin Kervijn de Roozebeke? Foe heette hij, of Toe, ik wil er van af zijn, en nu heet hij Petrus-Celestinus, en de novicen zien hem wreed gaarne omdat hij veel kan vertellen over Oosterse zaken. Zij hebben wel een heel andere schedel dan wij. Maar een charmante mens. Ja, ik heb hem gesproken in de spreekzaal terwijl Omer in het bad gestoken werd, want als er bezoek komt worden ze altijd eerst schoon gewassen. Wij hebben gesproken over kerkelijke zaken. Hij wist alles over het Vaticaan, Foe. Of Toe. Dat hebt ge met bekeerlingen, zij zijn veel fanatieker dan wij. We hebben nog gelachen ook. Want hij vertelde dat Paus Leo de zoveelste altijd maar predikte tegen de zonde van het spel en zelf nachtenlang schaakspeelde. En Paus Pius, ik geloof Pius de Negende, was een fameuze biljarter.’</span></p>
				<p class="wp-witregel"><span> </span></p>
				<p class="calibre1"><span>‘En voor een frank of tien liet zij haar vriendschap zien.’ Bekka in de kleiputten.</span></p>
				<p class="wp-witregel"><span> </span></p>
				<p class="calibre1"><span>‘Hebaba heba.’ Helen Humes in de American Forces Network. Kanker in die stem.</span></p>
				<p class="wp-witregel"><span> </span></p>
				<p class="calibre1"><span>Papa wil een nieuwe, helemaal opnieuwe drukkerij beginnen. In Leupegem. Mama wil niet. ‘Ik ga mij niet in Leupegem gaan begraven, Staf.’ – ‘Ge blijft liever in de Grote Metropool Bastegem?’ – ‘Hier zijn mijn broers en zusters.’ – ‘En uw moeder?’ – ‘Wat is er van mijn moeder?’ – ‘Een propere teef, dat is zij.’</span></p>
				<p class="wp-plat"><span>‘Waarom?’</span></p>
				<p class="wp-plat"><span>‘Daarom.’</span></p>
				<p class="wp-witregel"><span> </span></p>
				<p class="calibre1"><span>Papa komt binnen, verbrand van de zon in Blankenberge. Hij wou ab-so-luut de zee zien. Het zee-tje. Onzijdig als Het Leeuw. Zij zeggen: de Duitsers, de Duitsers, ja maar het zijn de Duitsers die offi-cieel de rouw afgekondigd hebben voor de grote Taalkundige Vrielynck, waar dat de kinderen en de ouders en de grootouders van Walle met stenen naar smeten.</span></p>
				<p class="wp-plat"><span>‘Ik ben lelijk verbrand, Constance.’</span></p>
				<p class="wp-plat"><span>‘Doe er margarine op.’</span></p>
				<p class="wp-plat"><span>‘Ik heb krabbenpootjes meegebracht, levend vers.’</span></p>
				<p class="wp-plat"><span>‘Ik ga ze vanavond niet meer koken. En laat mij gerust. Ik luister naar de radio.’</span></p>
				<p class="wp-plat"><span>‘Maar zij zijn al gekookt. Het is om koud te eten, met mayonaise.’ (Mayonaise, die met een bijna onhoorbaar gesis schift als de damp vanuit haar vlot, vanuit haar vriendschap.)</span></p>
				<p class="wp-plat"><span>(Met vinaigrette dan maar. Peterselie fijn snijden en bieslook. Waar is de schaar? In het oog van Vuile Sef. Zij beeft daar niet, de schaar van Solingen Staal.)</span></p>
				<p class="wp-plat"><span>Papa slaat in de keuken met een hamer op de krabbenpootjes op de keukentafel. De laatste fibrillen van hun vlees zullen ze afstaan, de krabben, hun laatste bindweefsel.</span></p>
				<p class="wp-plat"><span>‘Staf, is het uit?’</span></p>
				<p class="wp-plat"><span>Want Mama hoort, o, de radio niet goed meer.</span></p>
				<p class="wp-plat"><span>(‘Neem toch eens een andere post, Constance.’</span></p>
				<p class="wp-plat"><span>‘Ik kan niet, Violet, niet op dit uur.’)</span></p>
				<p class="wp-plat"><span>De Duitse vrouw in de radio hoort men nooit naar adem snakken, nooit hikken, nooit: ik en snik gingen naar de zee. ‘Kreis Donaueschingen, Haas, Habermann, Hahlen, Heber, Heck, Oberleutnant Herbst, Heussler, Hieber, Hirsch...’</span></p>
				<p class="wp-plat"><span>‘In einer Nacht im Monat Januar des Jahres Neunzehnhundertzweiundvierzig, ich wiederhole. Am Dritten September Neunzehnhundertvierzig...’</span></p>
				<p class="wp-plat"><span>Papa legt in de keuken de krabbenpootjes op een driemaal gevouwen handdoek en de handdoek op de keukenvloer en slaat zachter, te zacht voor de schalen, te luid voor háár die schreeuwt: ‘Is het uit? Is het uit?’</span></p>
				<p class="wp-plat"><span>Bij de M van Mahler, Maschler, Mattheüs, komt zij binnen in haar eigen geur van zee. En zij gaat tekeer over de geur van de krabben.</span></p>
				<p class="wp-plat"><span>En over haar pasgedweilde vloer! En die schalen? Wat doen wij met die schalen? (Verbrijzelen, pletten zoals men dat met menselijke gebeenten doet na het overhaastig verbranden, waarna men het gruis als mest over de velden strooit rond de speelgoedfabrieken.)</span></p>
				<p class="wp-plat"><span>‘Proeven, Constance? Zij zijn levend vers!’</span></p>
				<p class="wp-plat"><span>‘Nee, bedankt.’</span></p>
				<p class="wp-plat"><span>Papa eet te snel van het krabvlees, te Seynaeve-gejaagd, steeds een zeis ontwijkend. En te veel, monden vol, zonder pauze slikkend en malend, en de Duitse vrouw in de radio neemt ook geen pauze, alleen Mama is een niet te overziene, lange pauze. En Papa, bol en vol krabvlees, staat boerend en puffend in de veranda.</span></p>
				<p class="wp-plat"><span>‘Een simpel huizeke. ’t Mag desnoods met een strodak zijn,’ zegt hij. ‘In een gemeente als Leupegem vindt ge dat nog. En het zelf wat opschilderen. ’s Avonds bij de Mechelse stoof, met een leerzaam boek of luisteren naar de merels.’</span></p>
				<p class="wp-plat"><span>Tante Violet schakelt over naar American Forces Network. Het mag. Het alfabet van de slachtofferanden verschuift naar morgen, zelfde uur.</span></p>
				<p class="wp-witregel"><span> </span></p>
				<p class="calibre1"><span>Geen woord over de wormen in Madame Laura in die kweepeerkelder. Toch moeten ze hoorbaar zijn geweest. Eitjes, larven. Als het warm is in de kweepeerkelder zijn zij in één dag uitgebroed. De eieren worden meestal overdag gelegd, in het zonlicht. De wormen eten zich gek, haastiger dan generaties Seynaeve.</span></p>
				<p class="wp-witregel"><span> </span></p>
				<p class="calibre1"><span>De secretaris van de jury zegt: ‘Een laag, uiterst laag maneuver. Wij hebben er geen woorden voor. Er zijn terreinen die men niet, nooit…</span></p>
				<p class="wp-plat"><span>In één woord, de jury en ikzelf vonden uw procédé minderwaardig. Maar goed, ge zijt nog jong en daarom...</span></p>
				<p class="wp-plat"><span>Afgezien van de moraal, de spons erover.</span></p>
				<p class="wp-plat"><span>Tenslotte gaat het om...</span></p>
				<p class="wp-plat"><span>Jazeker, interessant genoeg om...</span></p>
				<p class="wp-plat"><span>Maar te lang, veel en veel te lang, het is gedorie een...</span></p>
				<p class="wp-plat"><span>Tegenwoordig noemt men dit roman, ja zeker.</span></p>
				<p class="wp-plat"><span>Toch te onoverzichtelijk voor onze gewone...</span></p>
				<p class="wp-plat"><span>Te cru ook. Onze doorsnee lezer...</span></p>
				<p class="wp-plat"><span>De heer Johan Vergijsen van </span><span class="wpt-cursief">Mercurius</span><span> zal u... Ja, het tijdschrift </span><span class="wpt-cursief">Mercurius</span><span>.’</span></p>
				<p class="wp-witregel"><span> </span></p>
				<p class="calibre1"><span>Le jour de gloire est arrivé. Ik haalde de trein. Stierenminnaar Iwein-de-Koe riep met een hooivork zwaaiend ‘Zwartzak’ naar mij.</span></p>
				<p class="wp-plat"><span>Geen juniors te zien aan het station. Juniores, zegt Morrens.</span></p>
				<p class="wp-plat"><span>En dan, het </span><span class="wpt-cursief">omen</span><span>. De treinwachter floot omineus. Hij gaf het sein aan de machinist om te vertrekken toen Vrouw-met-Tulband wou uitstappen, al aan het uitstappen was, en op het grint viel, op verbaasde dikke knieën overeindkwam door zich op te trekken aan de bretels van stationschef Bakels. Bakels omarmde. Sereen geworden Vrouw-met-Tulband sloeg. De treinwachter verloor zijn pet terwijl hij jammerde dat hij de reglementaire tijd had gewacht en dat was vijftig seconden.</span></p>
				<p class="wp-witregel"><span> </span></p>
				<p class="calibre1"><span>Liet me scheren, voor het eerst in mijn vroegrijp vroegrot leven.</span></p>
				<p class="wp-plat"><span>Mijn neus werd fiks vastgeklemd.</span></p>
				<p class="wp-plat"><span>Djeedie: ‘Als je voor de rest van je leven makkelijk wilt zijn en je nooit wilt hoeven te scheren, moet je je eerste baardharen verschroeien.’ Grap of geen grap?</span></p>
				<p class="wp-plat"><span>(Snerpende Dalle: ‘Wat is het toppunt van vaderlandsliefde, Wanten?’</span></p>
				<p class="wp-plat"><span>Looiige Wanten: ‘Dat weete kik nie.’</span></p>
				<p class="wp-plat"><span>Furie Dalle: ‘Met een rode kont een gele stront schijten op een zwarte steen!’)</span></p>
				<p class="wp-plat"><span>(‘Wat is het toppunt van Vlaamse liefde?’</span></p>
				<p class="wp-plat"><span>‘Dat weete kik nie.’</span></p>
				<p class="wp-plat"><span>‘Sterven van de honger met een Frans brood onder de arm.’)</span></p>
				<p class="wp-plat"><span>Je kon het niet aan Djeedie merken of het een grap was. Blauwe gangsterwangen. Grauwe wangen die keer dat Papa zijn excuus aanbood.</span></p>
				<p class="wp-plat"><span>Ik moest, ingezeept, aldoor niezen maar bedwong het rebelse klierenlijf. Tot aan mijn neus zat ik, door Harry de Brokkenpiloot achter de linies gedropt, in de modder van de Leie. </span><span class="wpt-cijfers">ss </span><span>Panzer Leibstandarte kwamen langs. Niezen was dodelijk.</span></p>
				<p class="wp-plat"><span>Dus niesde mijn lichaam niet.</span></p>
				<p class="wp-plat"><span>‘Sssschblief. Een beetje naar achteren. Merci, dank u wel. Sssschblief. Een beetje opzij.’</span></p>
				<p class="wp-plat"><span>Gaf de coiffeur </span><span class="wpt-cijfers">250</span><span> procent fooi. Hij vond het gewoon.</span></p>
				<p class="wp-witregel"><span> </span></p>
				<p class="calibre1"><span>Johan Vergijsen van </span><span class="wpt-cursief">Mercurius</span><span> dronk port. ‘Heeft u ooit mijn </span><span class="wpt-cursief">Wachten op Gwendolyn</span><span> gelezen? Ingekeken?’</span></p>
				<p class="wp-plat"><span>‘Vroeger.’</span></p>
				<p class="wp-plat"><span>‘Zo. Vroeger? In de kleuterschool dan!’</span></p>
				<p class="wp-plat"><span>‘Nee. In het College.’</span></p>
				<p class="wp-plat"><span>‘</span><span class="wpt-cursief">In</span><span> het College? In de bibliotheek van het College?’</span></p>
				<p class="wp-plat"><span>‘Ik bedoel: in de tijd dat ik naar het College ging.’</span></p>
				<p class="wp-plat"><span>‘Schreef u toen al, in die tijd?’</span></p>
				<p class="wp-plat"><span>‘Verzen.’</span></p>
				<p class="wp-plat"><span>‘Zo. Zozo. Een Vlaamse Rimbaud.’</span></p>
				<p class="wp-plat"><span>‘Handen af van Rimbaud!’ Sommige eters van het etablissement ‘Canterbury’ met hun servetten onder de kin geknoopt, anderen met op hun buik een reuzenkreeft op hun kreeftenschort gedrukt, keken schielijk op, een man in rok met gouden ketting om de nek als een Feldpolizist richtte zich op, hij was gebelgd. Johan Vergijsen, ambassadeur van het cultureel tijdschrift </span><span class="wpt-cursief">Mercurius</span><span>, wou onder tafel kruipen.</span></p>
				<p class="wp-plat"><span>‘Op de ambassade,’ zei hij snel om een nieuwe krijgskreet te smoren, ‘heb ik een blik met twee kilo kaviaar gekregen van Gromyko. Als voorzitter van de Pen-Club.’ Om een nieuw geloei tegen te houden fluisterde hij: ‘Ik hou niet van kaviaar, maar als gij wilt, mijn appartement is op tien minuten lopen. Nee, ik hou er niet van, het is als met champagne, nee, geef mij maar cider. Of met oesters, nee, geef mij maar mosselen.</span></p>
				<p class="wp-plat"><span>Nu heeft de redactie van </span><span class="wpt-cursief">Mercurius</span><span> besloten, nu ja, de redactie van </span><span class="wpt-cursief">Mercurius</span><span> stelt vóór om uw werkstuk op te nemen. Maar vergeef ons ons wantrouwen. Leest ge Engels? Ja? Dat dacht ik al.</span></p>
				<p class="wp-plat"><span>Nu denken sommigen onder ons... </span><span class="wpt-cursief">Niet</span><span> ondergetekende. </span><span class="wpt-cursief">Niet</span><span> onze voorzitter, want die heeft een razend fijne neus...</span></p>
				<p class="wp-plat"><span>Want er verschijnt zovéél, beste, zovéél! En vooral, voor de troepen nietwaar? Die Signets, Zephyrs, Penguins, Coronets. Het zou makkelijk zijn om een passage, wat? om een héél boek te plunderen. De grootste erudiet onder ons zou zich laten vangen.</span></p>
				<p class="wp-plat"><span>Maar ik heb ook een fijne neus voor die dingen. En nu ik u zie...’</span></p>
				<p class="wp-witregel"><span> </span></p>
				<p class="calibre1"><span>Theo van Paemels been is bijna </span><span class="wpt-cursief">schampavie</span><span>. Een etterige beenmergontsteking. ‘Het is simpel, Louis, in de mergholte en onder het beenvlies hoopt zich een hoop etter en het been, het bot gaat kapot, het gaat te gronde, het is simpel.</span></p>
				<p class="wp-plat"><span>Ik kan niet meer gaan jagen. Niet naar beesten en niet naar mensen. Ik maak er geen probleem van. Komen en gaan. Ik heb nog een paar schone jaren. En ’t zal mij ook deugd doen dat ik verander van sector. Zij hebben mij op Cultuur gezet. Ja, Louis, adviseur bij ’t ministerie van Onderwijs, afdeling Cultuur. Ik ben altijd voor de schone kunsten geweest, ge kent mij. En cultuur, dat is een breed begrip.</span></p>
				<p class="wp-plat"><span>A propos, zeg aan uw vader dat hij niet meer in den duik naar de vergaderingen moet gaan van de Joost van den Vondel-Kring, er zitten daar meer mensen-van-ons in dan hij denkt. Het is het moment niet, nu dat Moskou aan het roeren is.’</span></p>
				<p class="wp-witregel"><span> </span></p>
				<p class="calibre1"><span>Aan een bucolisch stationnetje gearriveerd. Wachtte.</span></p>
				<p class="wp-plat"><span>Las de krant in de boemeltrein. Las: ‘gasgevaar’, ‘gasfilters’, ‘de gasbalans’. Rook gas. Proefde gas.</span></p>
				<p class="wp-plat"><span>De </span><span class="wpt-cursief">geelster</span><span> is een bloem.</span></p>
				<p class="wp-plat"><span>Wachtte tien minuten terwijl een meisje van een jaar of zestien de volle tien minuten over een sloot sprong, links naar rechts, rechts naar links, elke keer met haar twee voeten plat op de aarde. Toen kwam Claessens aangereden, in een witte Mercedes van </span><span class="wpt-cijfers">1939</span><span>, met zwartleren kussens.</span></p>
				<p class="wp-plat"><span>‘Claessens, Julien. Ik moet Arnold Parmentier vervangen, hij doet u zijn hartelijkste groeten. Hij is de hartelijkste man ter wereld maar als </span><span class="wpt-cursief">Mercurius</span><span> zijn Dagen heeft, is Arnold weg. Naar zijn zeilclub. Ik moet de honneurs waarnemen. Ik heb uw bijdrage in drukproef gelezen. Veelbelovend.’</span></p>
				<p class="wp-plat"><span class="wpt-cursief">Mercurius</span><span> en Omer Bossuyt hebben hun goede en slechte dagen.</span></p>
				<p class="wp-plat"><span>Diarree. Als een vijftigjarige beklim ik de stenen treden naar het bordes en naar De Dagen van </span><span class="wpt-cursief">Mercurius</span><span>. Het huis van Parmentier, zegt Claessens terwijl ik billen samenknijp, gekolk bedwing, werd in Vijftienhonderdentwee belegerd door boeren. Maar Bina van Zanten, Wilma van Kanten, heeft het beleg bedwongen, samengeknepen.</span></p>
				<p class="wp-plat"><span>Olijke merrie, Mevrouw Parmentier, het paardengezicht van wie dagelijks paardrijdt. Naast haar Johan Vergijsen. La Parmentière hinnikt.</span></p>
				<p class="wp-plat"><span>‘Uiterst tevreden nieuw bloed in </span><span class="wpt-cursief">Mercurius</span><span> te zien.’ (Niet </span><span class="wpt-cursief">mijn</span><span> bloed, </span><span class="wpt-cursief">poupoule</span><span>!)</span></p>
				<p class="wp-plat"><span>Handjes drukken van Vlaamse Koppen. Darmenalarm, ijzeren wil. Bij de apéritif-maison hulde aan Arnold Parmentier, die jaarlijks zijn huis, zijn museum, zijn landgoed ter beschikking stelt voor De Dagen van </span><span class="wpt-cursief">Mercurius</span><span>, Parmentier de mecenas, ook in oorlogstijd zonder vrees op de bres van onze cultuur, helaas nu verhinderd om familiale redenen.</span></p>
				<p class="wp-plat"><span>Allen op het terras voor de groepsfoto, ja, de jonge Seynaeve, de benjamin, vooraan. Gehurkt!</span></p>
				<p class="wp-plat"><span>De fanfare Sint Meropius blaast. Drie meisjes als garnaalvissers verkleed zingen: ‘Uit liefde kom ik dagelijks nu / Bij uw deur dies hengelen / en zoek mijn hartje met het uw / heel ineen te strengelen.’</span></p>
				<p class="wp-plat"><span>Vind meteen in de gang het goede kamertje. Hemels. Lakei stond voor de deur te wachten, brengt mij naar mijn plek, aan de linkerhand van mevrouw Fernandel Parmentier.</span></p>
				<p class="wp-plat"><span>Redevoering van iemand met witte knevel en witte bakkebaarden en mazelen,</span><span class="wpt-cursief"> Mercurius</span><span> zelf, stichter en voorzitter en auteur van </span><span class="wpt-cursief">De Vallei der Ontwrichten</span><span>. Over de innerlijke weerstand van de Vlaamse intelligentsia, de opoffering van velen, de schande van enkelen. Maar de geest heeft, zoals altijd, overwonnen.</span></p>
				<p class="wp-plat"><span>De totale overwinning roept het ongeluk op.</span></p>
				<p class="wp-plat"><span>‘Nee, Louis, geen wijn drinken bij asperges. Het bederft de...’</span></p>
				<p class="wp-plat"><span>‘Mevrouw.’</span></p>
				<p class="wp-plat"><span>‘Ja, cher auteur.’</span></p>
				<p class="wp-plat"><span>‘Zijn wij samen naar de ‘Picardy’ geweest?’</span></p>
				<p class="wp-plat"><span>‘Ik geloof... nee... ik ken de Aisne vrij goed... Château-Thierry, Soissons...’</span></p>
				<p class="wp-plat"><span>‘Mevrouw, zijn wij samen naar de ‘Picardy’ geweest?’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘Wilt u mij dan niet bij mijn voornaam noemen?’</span></p>
				<p class="wp-plat"><span>‘...’</span></p>
				<p class="wp-plat"><span>‘En, Mevrouw, bij asperges drinkt men wél wijn, een champagne nature.’</span></p>
				<p class="wp-plat"><span>De paardentanden die uit de schedels gewrikt werden door twee leerling-slagers in het huis van Nonkel Robert na een zwavelachtige nacht in Walle hadden hun nest teruggevonden in haar hippisch gezicht. Zij wenkt.</span></p>
				<p class="wp-plat"><span>‘Fernand. Haal eens snel de coteaux de champagne van Moët.’</span></p>
				<p class="wp-plat"><span>Lakei ging en kwam. Het ros aan mijn zijde neeg. </span><span class="wpt-cursief">Neide</span><span>. (Zuid-N. voor: hinnikte.)</span></p>
				<p class="wp-plat"><span>De Vlaamse Koppen met teksten in</span><span class="wpt-cursief"> Zuid en Noord, De Gouden Lier, Vlaamsche Weelde, De Zilveren Fluit, Morgenrood</span><span> gaapten, staarden, fluisterden, slikten.</span></p>
				<p class="wp-plat"><span>‘Mevrouw.’</span></p>
				<p class="wp-plat"><span>‘Ja, Mijnheer Seynaeve.’</span></p>
				<p class="wp-plat"><span>Hij sprak en zei in ’t za’el zich wendend: ‘Mag ik zo vrij zijn u te complimenteren met uw exquis servies?’</span></p>
				<p class="wp-plat"><span>‘Ja. O ja. Zeker. Het is... Mijn man... Heeft het buitgemaakt, veroverd zal ik maar zeggen. Toen hij bij de Brigade Piron was en gevochten heeft op het laatst tegen de Volkssturm. Het is niet compleet, maar toch. Misschien. Het meest complete servies dat er bestaat van de </span><span class="wpt-cursief">Bückelburgerbauer</span><span>.’</span></p>
				<p class="wp-witregel"><span> </span></p>
				<p class="calibre1"><span>In het salon week zij niet van mijn zijde, ook al zweefde, klauwierde, vlinderde zij tussen de roodaanlopende gasten, de connaisseurs.</span></p>
				<p class="wp-witregel"><span> </span></p>
				<p class="calibre1"><span>‘De ellende, mijn waarde, is dat onze auteurs gewoonweg de exacte vakken ver-ne-gli-geren. Zo ben ik ervan overtuigd dat die beste Vanhool, mijn beste maat in d’Academie en de auteur van per-fécte ballades niet eens weet wat een priemgetal is.’</span></p>
				<p class="wp-witregel"><span> </span></p>
				<p class="calibre1"><span>‘Wat goed getroffen is, is de anale fase van Louis.’</span></p>
				<p class="wp-witregel"><span> </span></p>
				<p class="calibre1"><span>‘Ik heb ook een zoon die schrijft. Die is nog vroeger begonnen dan gij. Ik heb, geloof ik, iets in mijn portefeuille, van toen hij twaalf was...’</span></p>
				<p class="wp-witregel"><span> </span></p>
				<p class="calibre1"><span>‘Het gebruik van komma’s is ook soms wat bizar. De komma is toch de ademhaling...’</span></p>
				<p class="wp-witregel"><span> </span></p>
				<p class="calibre1"><span>‘Maar toen hij zeventien was, is hij ermee opgehouden. Ik heb daar veel verdriet van gehad, het verdriet van België, ahaha.’</span></p>
				<p class="wp-witregel"><span> </span></p>
				<p class="calibre1"><span>‘En de hyperbool, mijn beste. Al te kwistig. En te vergezocht. Zo noteerde ik, wacht even, ja, op pagina tweehonderdtien: ‘‘De verrekijker van de liefde”, op pagina driehonderd en zoveel: ‘‘Het woud van verlangen”. Kom, kom.’</span></p>
				<p class="wp-witregel"><span> </span></p>
				<p class="calibre1"><span>‘De komma, la virgule, komt niet van maagd, </span><span class="wpt-cursief">virgo</span><span>, maar van </span><span class="wpt-cursief">virgula</span><span>, roede.’</span></p>
				<p class="wp-witregel"><span> </span></p>
				<p class="calibre1"><span>‘Zoals u weet is er bij Euclides géén priemgetal.’</span></p>
				<p class="wp-witregel"><span> </span></p>
				<p class="calibre1"><span>‘Uw visie op de geschiedenis, nee, nee, nee. De ideale geschiedenis van een volk moet ook zijn dromen inhouden. Nee.’</span></p>
				<p class="wp-witregel"><span> </span></p>
				<p class="calibre1"><span>‘Maar Karel, de geschiedenis is het geheugen van een volk. Het is voldoende om dat geheugen te vervormen en...’</span></p>
				<p class="wp-witregel"><span> </span></p>
				<p class="calibre1"><span>‘Ik zit al heel de week met een hoest. Ik neem siroop en ’t helpt absoluut niet. Die siroop van Paelinck, die naar chartreuse smaakt.’</span></p>
				<p class="wp-witregel"><span> </span></p>
				<p class="calibre1"><span>‘Maar Paelinck-siroop, dat is om te versterken!’</span></p>
				<p class="wp-witregel"><span> </span></p>
				<p class="calibre1"><span>‘Ik heb goed gelachen als die jonge gastjes daar op ’t einde dat ander jong gastje vastgepakt hebben, met die bikkel. Ik heb ook zo een keer, ik geloof dat het in ’t jaar Zesentwintig was, ik zat toen op het College en...’</span></p>
				<p class="wp-witregel"><span> </span></p>
				<p class="calibre1"><span>‘Nooit ben ik </span><span class="wpt-cursief">vervaard</span><span> geweest tijdens de bezetting. Zelfs niet toen ik met naam en toenaam vermeld werd in de </span><span class="wpt-cursief">Brüsseler Zeitung.’</span></p>
				<p class="wp-witregel"><span> </span></p>
				<p class="calibre1"><span>‘Marcel, gaat gij mee naar Siam? Met de Pen-Club? Kijken of dat ’t waar is wat ze zeggen over ’t Chinees vrouwvolk? Want ge gaat toch niet weer uw vrouw meepakken, hè?’</span></p>
				<p class="wp-witregel"><span> </span></p>
				<p class="calibre1"><span>‘Ik moet zeggen, ik neem ook liever mijn eigen vlees mee. Ik eet liever uit een propere telloor.’</span></p>
				<p class="wp-witregel"><span> </span></p>
				<p class="calibre1"><span>‘Die nieuwe op ’t Ministerie schijnt een harde werker te zijn. Van Haere, Van Maele, Van Paemel of zoiets.’</span></p>
				<p class="wp-witregel"><span> </span></p>
				<p class="calibre1"><span>‘Het is autobiografisch natuurlijk. Ge voelt dat. Er zijn van die dingen. Want toen ik in het College van Sint Amand was, was ik ook, ik kom er recht voor uit, aangetrokken door...’</span></p>
				<p class="wp-witregel"><span> </span></p>
				<p class="calibre1"><span>Ik zag hém in een Venetiaanse rococo-spiegel. Zijn hoofd was half zo groot als het mijne.</span></p>
				<p class="wp-plat"><span>Ik wenkte hem. Met een kromme wijsvinger als een vleeshaakje. Hij was fors, donkerblond, met een dikke neus, een smal mondje en roodomrande ogen. Hij kwam. Ik was dronken en helemaal niet dronken.</span></p>
				<p class="wp-plat"><span>‘Waarom kijkt gij zo naar mij? Ben ik zwart?’</span></p>
				<p class="wp-plat"><span>‘Nee,’ zei hij balorig. Kortrijks accent. </span><span class="wpt-cursief">‘Njiè.’</span></p>
				<p class="wp-plat"><span>‘Wat doet gij hier?’</span></p>
				<p class="wp-plat"><span>‘Ik moet gereed staan van mijn Nonkel, voor als er iets zou mankeren.’</span></p>
				<p class="wp-plat"><span>‘Wie is uw Nonkel?’</span></p>
				<p class="wp-plat"><span>‘Julien Claessens.’</span></p>
				<p class="wp-plat"><span>‘De dekhengst van Mary Merrie Maria Parmentier?’ </span></p>
				<p class="wp-plat"><span>Mijn tong was doordrenkt, haperde.</span></p>
				<p class="wp-plat"><span>‘Wat gaat ge doen met het geld?’ vroeg hij.</span></p>
				<p class="wp-plat"><span>‘Welk geld?’</span></p>
				<p class="wp-plat"><span>‘Dat </span><span class="wpt-cursief">Mercurius</span><span> u betaalt voor ’t afdrukken van uw roman.’</span></p>
				<p class="wp-plat"><span>‘Het is een novelle.’</span></p>
				<p class="wp-plat"><span>‘</span><span class="wpt-cursief">Kaas</span><span> van Elsschot is korter. En gij krijgt tachtig frank per pagina.’</span></p>
				<p class="wp-plat"><span>Hij at de schaal leeg. Cake, amandelkoekjes, kletskoppen, nogabrokjes, pralines. Toen de klontjes suiker bij de koperen koffiekan.</span></p>
				<p class="wp-plat"><span>‘Het is onrechtvaardig.’</span></p>
				<p class="wp-plat"><span>‘Wat?’</span></p>
				<p class="wp-plat"><span>‘Van mij gaan ze nooit iets afdrukken in </span><span class="wpt-cursief">Mercurius</span><span>. En ik ben een jaar ouder als gij (‘</span><span class="wpt-cursief">kben e jor oeder as gie</span><span>’).’</span></p>
				<p class="wp-plat"><span>‘Waarom zouden ze van u niets afdrukken?’</span></p>
				<p class="wp-plat"><span>‘Omdat ik een dichter van onze tijd ben.’</span></p>
				<p class="wp-plat"><span>Ik klapte in mijn handen. Het Parmentier-museum doofde zijn licht en klank.</span></p>
				<p class="wp-plat"><span>‘Broeders! </span><span class="wpt-cursief">Ek ê d’jère U te presenteeeern nen digtre van oenzen tied!</span><span>’</span></p>
				<p class="wp-plat"><span>Hij schrok niet, bloosde niet, kakte niet in zijn broek als iemand die ik ken. Hij wendde zich aan alle kanten en boog. Hij haalde een zeer kortgeleden gevouwen folioblad te voorschijn en las met onverminderd Kortrijks accent, ik schrijf het nu over: </span></p>
				<p class="wpvw-z"><span>‘Geprezen zij de wurger van de nachtegaal, geprezen zijn</span></p>
				<p class="wpvw-z"><span>alle vrouwelijke zoogdieren, de holtedieren en de zijrivieren,</span></p>
				<p class="wpvw-z"><span>de neten en Zwevegem.</span></p>
				<p class="wpvw-z"><span>Geprezen zijn de onmisbare behoeften en de getijen</span></p>
				<p class="wpvw-z"><span>en de met gas gevulde vliezen en de amberen vliegen.</span></p>
				<p class="wpvw-z"><span>Geprezen zijn de van het slijk gespeenden</span></p>
				<p class="wpvw-z"><span>en zij die de dingen niet kennen zoals zij zijn</span></p>
				<p class="wpvw-z"><span>maar zoals zij verschijnen.</span></p>
				<p class="wpvw-z"><span>Geprezen zijn de plant en Tarzan die hangt aan de plant.</span></p>
				<p class="wpvw-z"><span>Geprezen zij mij.’</span></p>
				<p class="calibre1"><span>Hij knikte voor het mager applaus. Hij overhandigde mij het blad. ‘Verlies het niet.’</span></p>
				<p class="wp-plat"><span>De Vlaamse Koppen ratelden zachtjes tot er één riep: ‘Geprezen zijn de meidoorn en de neushoorn.’</span></p>
				<p class="wp-plat"><span>Claessens, zijn oom, zei, zonder zijn neef aan te kijken: ‘Mijnheer Seynaeve, als ge op een bepaald ogenblik naar huis wilt, dan sta ik meteen tot uw beschikking.’</span></p>
				<p class="wp-plat"><span>‘Ge gaat niet veel mankeren,’ zei de neef. ‘Direct gaan ze naar de familiekapel en dan naar de parochiezaal voor de verkiezing van de ‘‘Tineke van Heule” van dit jaar.’</span></p>
				<p class="wp-plat"><span>‘Ge moet mij maar een teken doen als ge...’ zei de oom en ik zei: ‘Ventje, gij kunt mijn zak opblazen.’</span></p>
				<p class="wp-witregel"><span> </span></p>
				<p class="calibre1"><span>De neef liep met mij mee naar het rustiek station.</span></p>
				<p class="wp-plat"><span>‘Het was een schoon gedicht. Bravo.’</span></p>
				<p class="wp-plat"><span>‘Ik maak er zo drie per dag,’ zei hij.</span></p>
				<p class="wp-plat"><span>‘Dat is rap!’</span></p>
				<p class="wp-plat"><span>‘Het is mijn techniek. Ik zet alle omschrijvingen van een kruiswoordraadsel een beetje achter mekaar, schots en scheef.’</span></p>
				<p class="wp-plat"><span>‘Van </span><span class="wpt-cursief">De Standaard</span><span>!’</span></p>
				<p class="wp-plat"><span>‘Ook.’</span></p>
				<p class="wp-plat"><span>Hij zei niets meer. Dus ik ook niet. Samen zongen wij ‘Tout va très bien, ma-da-me la marquise’, de </span><span class="wpt-cursief">fox comique</span><span> van Ray Ventura et ses Collégiens. Wij hoorden de saxofoon en de paukenslag. Wij zagen een meeuw die hinkte.</span></p>
				<p class="wp-witregel"><span> </span></p>
				<p class="calibre1"><span>We gaan zien. Wij gaan zien. Toch.</span></p>
			</div>
		</div>
	


  </div>

  
  <div class="calibreToc">
    <h2><a href="../../qr7waf.html"> Table of contents</a></h2>
     <div>
  <ul>
    <li>
      <a href="9789023449317-A.xhtml#toc-anchor-1">Het verdriet van België</a>
    </li>
    <li>
      <a href="9789023449317-A.xhtml#toc-anchor">Inhoud</a>
    </li>
    <li>
      <a href="9789023449317-B.xhtml#toc-anchor">Het verdriet</a>
      <ul>
        <li>
          <a href="9789023449317-B.xhtml#toc-anchor-1">I Het bezoek</a>
        </li>
        <li>
          <a href="9789023449317-B.xhtml#toc-anchor-2">II Horen en zien</a>
        </li>
        <li>
          <a href="9789023449317-B.xhtml#toc-anchor-3">III De koe ‘marie’</a>
        </li>
        <li>
          <a href="9789023449317-B.xhtml#toc-anchor-4">IV Zuster Sint Gerolf</a>
        </li>
        <li>
          <a href="9789023449317-B.xhtml#toc-anchor-5">V Olibrius</a>
        </li>
        <li>
          <a href="9789023449317-B.xhtml#toc-anchor-6">VI Van een ander kind</a>
        </li>
        <li>
          <a href="9789023449317-B.xhtml#toc-anchor-7">VII De Miezers</a>
        </li>
        <li>
          <a href="9789023449317-B.xhtml#toc-anchor-8">VIII Martelaren</a>
        </li>
        <li>
          <a href="9789023449317-C.xhtml#toc-anchor">IX In Walle</a>
        </li>
        <li>
          <a href="9789023449317-C.xhtml#toc-anchor-1">X BoMama</a>
        </li>
        <li>
          <a href="9789023449317-C.xhtml#toc-anchor-2">XI De eland</a>
        </li>
        <li>
          <a href="9789023449317-C.xhtml#toc-anchor-3">XII Nonkel Florent</a>
        </li>
        <li>
          <a href="9789023449317-C.xhtml#toc-anchor-4">XIII Nonkel Robert</a>
        </li>
        <li>
          <a href="9789023449317-C.xhtml#toc-anchor-5">XIV Het Land van de Glimlach</a>
        </li>
        <li>
          <a href="9789023449317-C.xhtml#toc-anchor-6">XV Een knuppeltje</a>
        </li>
        <li>
          <a href="9789023449317-C.xhtml#toc-anchor-7">XVI Het scapulier</a>
        </li>
        <li>
          <a href="9789023449317-C.xhtml#toc-anchor-8">XVII Een verkenning</a>
        </li>
        <li>
          <a href="9789023449317-D.xhtml#toc-anchor">XVIII Een gouden bikkel</a>
        </li>
        <li>
          <a href="9789023449317-D.xhtml#toc-anchor-1">XIX Zijn gemene muil</a>
        </li>
        <li>
          <a href="9789023449317-D.xhtml#toc-anchor-2">XX In Bastegem</a>
        </li>
        <li>
          <a href="9789023449317-D.xhtml#toc-anchor-3">XXI Nonkel Armand</a>
        </li>
        <li>
          <a href="9789023449317-D.xhtml#toc-anchor-4">XXII Een timmerman</a>
        </li>
        <li>
          <a href="9789023449317-D.xhtml#toc-anchor-5">XXIII Meerke</a>
        </li>
        <li>
          <a href="9789023449317-D.xhtml#toc-anchor-6">XXIV In Gods gewijde natuur</a>
        </li>
        <li>
          <a href="9789023449317-D.xhtml#toc-anchor-7">XXV Vijgenblaadje</a>
        </li>
        <li>
          <a href="9789023449317-D.xhtml#toc-anchor-8">XXVI Zuster Koedde</a>
        </li>
        <li>
          <a href="9789023449317-D.xhtml#toc-anchor-9">XXVII De mande van de schande</a>
        </li>
      </ul>
    </li>
    <li>
      <a href="9789023449317-E.xhtml#toc-anchor">van België</a>
      <ul>
        <li>
          <a href="9789023449317-E.xhtml#toc-anchor-1">#</a>
        </li>
      </ul>
    </li>
  </ul>
</div>


  </div>
  

  <div class="calibreEbNav">
    
      <a href="9789023449317-H.xhtml" class="calibreAPrev">previous page</a>
    

    <a href="../../qr7waf.html" class="calibreAHome"> start</a>

    
      <a href="../86644ebdaeb0.html" class="calibreANext"> next page</a>
    
  </div>

</div>

</body>
</html>
