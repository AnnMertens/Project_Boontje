<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>9789023449317-F</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../qr7waf.html">Het verdriet van België
</a>
    </h1>
    
    
  
  </div>
  <div class="calibreMetaAuthor">
    Hugo Claus

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="9789023449317-E.xhtml" class="calibreAPrev">previous page</a>
        

        
          <a href="9789023449317-G.xhtml" class="calibreANext"> next page</a>
        
      </div>
    

    
		<div id="x9789023449317-f" class="calibre1">
			<div class="wpo-newpage">
				<p class="calibre1"><span>Daels, de nieuwe leraar Nederlands die op een Amerikaan leek en die, alhoewel het strikt verboden was, af en toe in de klas een stinkend, walmend slechttrekkend roodstenen werkmanspijpje rookte, kwam het klaslokaal binnen op zijn zwierige manier en zat op de hoek van Bruyninck’s lessenaar op de eerste rij, de lessenaar van waaruit ooit een intern een inktpot naar het bord gegooid had jaren geleden omdat hij de vorige nacht ineens, zonder er iets aan te kunnen doen, ontdekt had dat hij niet meer in het bestaan van Jezus Christus geloofde. Hij had midden in de eerste les die ochtend een onmenselijk snerpende kreet geslaakt, hij had de inktpot gegooid en was toen in een coma gevallen.</span></p>
				<p class="wp-plat"><span>Daels tikte met het uiteinde van zijn stenen pijpje tegen zijn tanden en gaf punten voor het opstel ‘Lente in de stad’. Baetens kreeg achttien op twintig, Robert Smetjens, eveneens een rivaal van Louis, kreeg zestien punten. Louis begreep het niet. Het was voor het eerst dat Daels opstellen nakeek. Had hij van zijn voorganger, Snotje, dan niet gehoord dat Louis Seynaeve de primus inter pares was in opstel? Keer op keer bracht Daels een schrift naar zijn neus en zijn pijp en las de punten en legde het schrift op een wankel hoopje naast zijn bil.</span></p>
				<p class="wp-plat"><span>Het laatste opstel dat hij in zijn hand hield en waar hij de tabakswalmen wuivend mee verdreef, afstandelijk en koket als een Chinese hofdame in het laatste bedrijf in een oververhitte schouwburg, was het diepblauw gekafte van Louis. Daels keek naar de speelplaats waar een estrade werd getimmerd. ‘Er is een werkstuk,’ zei hij tot de timmerlui, ‘waar ik geen punten voor geef...’ (Omdat het buiten elke categorie valt, omdat mijn waardering niet in punten uit te drukken is, omdat ik het niet kan vergelijken met de houterige, makke schrifturen van de anderen, Baetens incluis.) ‘...omdat nul op twintig van mijnentwege nog een waardeoordeel zou inhouden. Nee, ik wens dit product zonder verder commentaar de totale vergetelheid in te sturen.’</span></p>
				<p class="wp-plat"><span>Hij draaide zich om, en stak zijn pijp in Louis’ richting. ‘Mijnheer Seynaeve junior heeft gemeend mij voor de gek te kunnen houden op de meest doorzichtige manier. Ik weet niet waar ik het meest van walg, van zijn luiheid of van zijn aanmatigende domheid.’</span></p>
				<p class="wp-plat"><span>Louis kwam overeind. Als in een lege kamer hoorde hij een sneer van Robert Smetjens.</span></p>
				<p class="wp-plat"><span>‘Seynaeve, ga zitten. Ik heb hier niets aan toe te voegen. Gij wel?’</span></p>
				<p class="wp-plat"><span>‘Nee, nee.’</span></p>
				<p class="wp-plat"><span>Daels gooide het schrift handig en zwierig in de papiermand naast zijn bureau. Louis hield zich aan zijn bank vast.</span></p>
				<p class="wp-plat"><span>‘Seynaeve, denkt ge nu werkelijk dat uw leraar een boerenkinkel is die niet meteen merkt als een zin uit een boek overgeschreven is, laat staan een heel opstel, stuk onbenul?’</span></p>
				<p class="wp-plat"><span>Daels straalde een blinde vanzelfsprekende almacht uit. Wat was er gebeurd? Had Robert Smetjens heimelijk in zijn schrift een andere tekst of een aantal zinnen geschoven, geschreven in zijn handschrift, iets helemaal anders dan wat hij twee avonden lang, eerst met ijle, snelle potloodlettertjes had genoteerd dan met egale inktletters had neergepend, over die ene, aandachtige wandeling van zijn huis naar het Park, waarin hij de struiken, de postbode, de dienstmeisjes en de opkomende zon had opgeroepen, vastgelegd? De zinnen, de paragrafen, de woorden schoten ijlings langs, o, er was één zinnetje waar hij bij geaarzeld had, dat was waar, omdat het leek op iets uit het boek dat hij aan het lezen was, </span><span class="wpt-cursief">Het lied van de Vuurrode Bloem</span><span> in de Feniks-reeks, iets over de dag die openbloeide als een bloem.</span></p>
				<p class="wp-plat"><span>‘Seynaeve, ga zitten, zeg ik u.’</span></p>
				<p class="wp-plat"><span>‘Gij hebt gelijk, Mijnheer Daels.’</span></p>
				<p class="wp-plat"><span>De leraars stralende glimlach. Fred Astaire toen hij danste met Ginger Rogers, één frank, donderdagnamiddag, vóór de Tweede Wereldoorlog.</span></p>
				<p class="wp-plat"><span>‘Groot gelijk, Mijnheer Daels, ik heb het letter voor letter overgeschreven.’</span></p>
				<p class="wp-plat"><span>‘Het hele opstel? Niet een paar adjectieven weggelaten uit pure luiheid?’</span></p>
				<p class="wp-plat"><span>‘Nee, Mijnheer Daels. Alles komt regelrecht uit een boek.’ Louis liet zich in zijn bank vallen, een betrapte bedrieger, een vunzige charlatan. De dag bloeide open als een roos.</span></p>
				<p class="wp-plat"><span>‘Nog een laatste woord hierover, Seynaeve. Opdat er geen misverstand zou zijn. Ik verdenk er u van dat gij gemeend hebt dat gij u een dergelijk plomp bedrog kondt veroorloven omdat ik toevallig dezelfde politieke gezindheid heb als uw vader. Manneke, onthoud dit, ik sta hier als een onpartijdig leraar, en niet als iets anders.’</span></p>
				<p class="wp-plat"><span>Robert Smetjens applaudisseerde. De anderen volgden. Daels, die te glad was, te jong, te zwierig om een bijnaam te verdienen, wuifde het geluid weg met zijn pijp. Louis stak zijn kroontjespen niet met alle kracht in Daels’ bil.</span></p>
				<p class="wp-plat"><span>De intern die de inktpot had gegooid was door twee surveillanten en twee leraren opgetild. Zij waren op weg naar de infirmerie toen hij uit zijn coma schoot en in een weerwolf veranderde die zijn begeleiders krabde en beet. Zij hadden hem met vereende krachten naar de kelder gebracht, die toen nog geen verduisterend blauwgeverfde ruiten had en zandzakjes. Later was die intern aangenomen in het Klein Seminarie van Roeselare. Ook daar werd hij om zijn vrouwelijke driftkuren geweerd. En op een nacht is hij toen naar het College teruggekeerd, de plek waar het onheil van zijn vernedering begonnen was en had hij, duivels glimlachend, het Kruis in de eiken deur van de Sacristie gekrast.</span></p>
				<p class="wp-witregel"><span> </span></p>
				<p class="calibre1"><span>Papa maakte een flan van bieten, duwde de gekookte prut plat met zijn vork, gooide er eieren bij en bloem en melk. ‘Nog een uurke in de oven en ’t is kermis.’</span></p>
				<p class="wp-plat"><span>Peter zag ongaarne zijn zoon vrouwenarbeid verrichten onder de ogen van zijn kleinzoon, vooral daar deze laatste een slecht rapport had meegebracht. De kachel was rood, Peters gezicht ook.</span></p>
				<p class="wp-plat"><span>‘Slechte punten,’ zei hij. ‘Ge doet ons geen eer aan.’</span></p>
				<p class="wp-plat"><span>‘Ik heb het hem ook gezegd,’ zei Papa meteen.</span></p>
				<p class="wp-plat"><span>‘In Latijn ben ik de tweede van de klas.’</span></p>
				<p class="wp-plat"><span>‘En hier? Wiskunde! Zijn dat nu cijfers?’</span></p>
				<p class="wp-plat"><span>‘En in Duits ben ik de eerste. En in moedertaal ook!’</span></p>
				<p class="wp-plat"><span>‘Moedertaal, moedertaal,’ Papa likte aan het bord, draaide het rond, slikte, likte, een kaal raar dier in een hemd met bretels.</span></p>
				<p class="wp-plat"><span>‘Wat moet er toch in Godsnaam van u geworden?’ Peter zuchtte.</span></p>
				<p class="wp-plat"><span>Peter kwam liever op bezoek als Mama niet thuis was. ‘Ik weet niet waarom, maar ik heb de indruk dat Constance mij liever niet onder ogen komt.’</span></p>
				<p class="wp-plat"><span>‘Dat zijn uw gedachten, vader.’</span></p>
				<p class="wp-plat"><span>‘Ik weet wat ik zeg, Staf. Niet dat ik iets tegen haar heb, dat weet ge, Constance is totnogtoe altijd een schoondochter geweest waar ik respect voor had, maar de laatste tijd...’</span></p>
				<p class="wp-plat"><span>‘Wat dan, de laatste tijd, vader?’</span></p>
				<p class="wp-plat"><span>‘Ik weet het niet,’ zei de Farizeeër.</span></p>
				<p class="wp-plat"><span>‘Maar spreek toch, vader. Louis, ga naar uw kamer en leer wat.’</span></p>
				<p class="wp-plat"><span>‘O nee, die jongen moet daarom niet weggaan. ’t Is meer dat ik de laatste tijd Constance zo dikwijls zie lachen zonder dat er reden voor is, althans voor zover dat ik het kan nagaan.’</span></p>
				<p class="wp-plat"><span>‘Gij zoudt dus liever hebben dat mijn Mama schreide.’</span></p>
				<p class="wp-plat"><span>Peter grijnsde. ‘Dat heb ik gaarne, een kind dat partij trekt voor zijn moeder. Zeer goed, Louis. Overigens Louis, Louis...’ Peter proefde de naam, spuwde hem uit. ‘Ik ben nooit voor die naam geweest.’</span></p>
				<p class="wp-plat"><span>‘Hij is genoemd naar Constance’s peter, vader.’</span></p>
				<p class="wp-plat"><span>‘En naar Saint Louis, Koning van Frankrijk!’</span></p>
				<p class="wp-plat"><span>‘Frankrijk, Frankrijk.’ Papa onderzocht de flan in de oven.</span></p>
				<p class="wp-plat"><span>‘Ge zoudt uzelf ook Lode kunnen noemen.’</span></p>
				<p class="wp-plat"><span>(Lode! Iemand van lood? Nooit!) </span></p>
				<p class="wp-plat"><span>‘Dat is natuurlijk Vlaamser,’ zei Papa.</span></p>
				<p class="wp-plat"><span>‘En het past ook bij Seynaeve,’ zei Peter en, o, zo achteloos verraderlijk licht: ‘Moest ge bijvoorbeeld, ik zeg maar iets, bij de Nationaal Socialistische Jeugd Vlaanderen zijn, Louis, dan zouden ze u, geloof ik, verplichten om Lode te heten.’</span></p>
				<p class="wp-plat"><span>Peter tikte met de kop van zijn pijp tegen de tafelrand, as viel op Mama’s vloer. ‘Maar dat is natuurlijk een onnozele veronderstelling, ge zoudt toch niet bij zo’n groepering gaan, hè, Louis?’</span></p>
				<p class="wp-plat"><span>‘In Kiev,’ riep Papa, ‘zijn er twintig bolsjewistische divisies omsingeld, en Kiev dat is eigenlijk nog méér de hoofdstad van Rusland dan Moskou!’ Hij zocht heftig scharrelend de krant. ‘Vijftigduizend gevangenen, driehonderdtwintig pantserwagens, zeshonderd artilleriestukken in onze handen.’</span></p>
				<p class="wp-plat"><span>‘In wiens handen, Staf?’</span></p>
				<p class="wp-plat"><span>‘Ik wil zeggen...’</span></p>
				<p class="wp-plat"><span>‘Ge wilt altijd zoveel zeggen, Staf.’ Peter zuchtte weer, stak zijn pijp op. ‘Ik heb van Mona ook gehoord dat Constance nogal veel nieuwe kleren koopt.’</span></p>
				<p class="wp-plat"><span>‘Zij spaart ervoor,’ zei de gekwelde, ongemakkelijk in zijn vel wriemelende echtgenoot, die toen weer naar de oven ging, waaruit een kwijlverwekkende zoete geur steeg.</span></p>
				<p class="wp-plat"><span>‘Zij doet overuren zeker?’</span></p>
				<p class="wp-plat"><span>‘Ja, vader,’ zei Papa tegen de geur.</span></p>
				<p class="wp-witregel"><span> </span></p>
				<p class="calibre1"><span>Mama schreide. Er was geen bedaren aan. Haar schouders schokten en zij kreeg een kinderachtig pruilmondje, rode ogen. Want die morgen toen Herr Lausengier in het park wandelde met zijn hondje was er een grote loebas van een dog, zonder iets te zeggen, stilletjes dichterbij geslopen en zonder enige reden had hij Herr Lausengiers hondje Bibi aangevallen. Vóór iemand kon tussenkomen was Bibi vaneengereten, zijn darmen pletsten op de kiezels. ‘Direct naar de kliniek geweest,’ huilde Mama, ‘maar van tien negen is Bibi niet meer te redden.’</span></p>
				<p class="wp-plat"><span>‘Maar van wie was die loebas?’</span></p>
				<p class="wp-plat"><span>‘Dat is ’t vreselijke. Van mijnheer Groothuis. Die mens was er helemaal van aangedaan. Want hij heeft het moeten toegeven, zijn dog was al een hele tijd gestoord.’</span></p>
				<p class="wp-plat"><span>‘Waart gij daarbij, Mama?’ Louis wist het antwoord, natuurlijk was zij erbij geweest. Raf, zijn ongure Bastegemse vriend, zei het: ‘Natuurlijk. Waar uw moeder komt, als zij bloedt worden de honden zot.’</span></p>
				<p class="wp-plat"><span>‘Natuurlijk!’ snikte Mama. ‘En ’t was zo’n geestig hondje, Bibi, altijd content. En verschillende prijzen gewonnen. Zowel voor het uitzicht als voor de dressage. Want hij luisterde als een kind. Ge mocht hem filet américain voorzetten, zonder </span><span class="wpt-cursief">Befehl</span><span> kwam hij er niet aan, al zeverde hij van de goesting.’</span></p>
				<p class="wp-plat"><span>‘En uw meneer Lausengier?’</span></p>
				<p class="wp-plat"><span>Mama merkte de schampere toon niet. ‘Hij was wit als een lijk. Van verdriet en van koleire. Hij wilde die dog die ze niet alle vijf heeft direct neerschieten, denk ik, maar hij kon niet, omdat hij van mijnheer Groothuis was die tenslotte een kameraad van hem is, die ’t ook niet kon helpen.’</span></p>
				<p class="wp-plat"><span>‘Had hij dat prijsbeestje hier in Walle gekocht?’</span></p>
				<p class="wp-plat"><span>‘Maar neen! Meegebracht van zijn huis. ’t Was nog een cadeau van zijn eerste vrouw!’</span></p>
				<p class="wp-plat"><span>‘Hoe? Is hij dan al een keer getrouwd geweest?’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘En ge zegt: zijn eerste vrouw!’</span></p>
				<p class="wp-plat"><span>‘Ik wil zeggen: de vrouw waar dat Henny van gescheiden is, Staf!’</span></p>
				<p class="wp-plat"><span>‘Hoe? Is hij gescheiden? Ge hebt me dat nooit verteld.’</span></p>
				<p class="wp-plat"><span>‘Ik wil zeggen: de vrouw waar dat hij nu van gescheiden is. Zij woont toch daar in Bremershaven en hij woont hier. Dat is toch gescheiden. O, Staf, ge maakt mij nog horendol!’ Zij liep naar boven, op haar nieuwe schoenen.</span></p>
				<p class="wp-plat"><span>‘Filet américain,’ zei Papa dromerig. ‘Met kapperkes.’</span></p>
				<p class="wp-witregel"><span> </span></p>
				<p class="calibre1"><span>De Kei stond bij het raam zoals altijd, hij deed zijn best om er van weg te blijven, hij maakte bochten, spiralen tussen en langs de banken maar steeds opnieuw belandde hij bij het uitzicht op de speelplaats en verwachtte daar iets, iemand, mensen die hem zochten, die hem nodig hadden (de bode van een notaris die zou komen melden dat de stokoude edelman De Launay de Kerchove overleden was en dat zijn priesterlijke zoon miljoenen erfde, waarop de Kei juichend zijn toog zou uittrekken en danspassen uitvoeren in zijn korte satijnen broek).</span></p>
				<p class="wp-plat"><span>‘Sommigen onder u zullen hun schouders ophalen en het ouderwets vinden, onmodern, maar is er niet iets voor te zeggen dat de duivel bestaat? Zou het niet kunnen dat de mensheid onder de invloed van duivelse machten geraakt is? Dat de mensheid aan een duivelse ziekte lijdt? En dat wij medelijden moeten hebben met deze zieken, het werk van barmhartigheid moeten uitvoeren, de zieken verzorgen?’ </span></p>
				<p class="wp-plat"><span>De toog fladderde om zijn gebinte, hij vluchtte weg van het raam, asgrauw liet hij zich op zijn stoel vallen. Hij draaide zijn zegelring rond zijn magere vinger.</span></p>
				<p class="wp-plat"><span>‘Is het vervolgingswaanzin om aan de duivel te denken als aan iemand die ge op straat tegenkomt, onverwachts, om de hoek, in uniform? Dat het kwaad dat door de mensen op een onoverzienbare wijze wordt begaan een gestalte gekregen heeft?’ Onverstaanbaar gemummel. Gestotter. Hij praatte steeds vaker in zichzelf, meestal in vragende vorm. Laatst had hij, toonloos vragend, met een krijtje een sterretje met zes punten op het bord getekend en toen alsof hij de ster voor het eerst zag, als door een ander getekend, schichtig met zijn mouw (met zijn mouw!) weggeveegd.</span></p>
				<p class="wp-plat"><span>‘Zodat men durft te denken dat het wel een zonderlinge god moet zijn die dát, die dát, dát niet tegenhoudt... Nee? Zodat men in zijn vertwijfeling naar rampzalige oplossingen hunkert... Nee?’</span></p>
				<p class="wp-plat"><span>Waarom zei hij, o voor de honderdste keer, waarom zei hij niet duidelijk wat hij bedoelde? Wat hield hem tegen?</span></p>
				<p class="wp-plat"><span>‘Buiten het geloof zoekt men dan... nee, men vervangt het geloof in Jezus Christus door een ander geloof...’</span></p>
				<p class="wp-plat"><span>Dit was meer begane grond, priestertaal. Het vorige, dat van die rampzalige oplossingen, sloeg op het nationaal-socialisme waarschijnlijk. En dat ander geloof, dat is het geloof in de nieuwe orde dat ik uitdraag in mijn uniform. Is hij bang dat ik hem zal verklikken? Terwijl ik niets liever wil dan hem behagen? Als hij leraar wiskunde was zou ik me suf studeren om hem een glimp van waardering te ontrukken, en waarom loopt hij zo moeilijk in een kring rond dat raam rond, alsof hij steunzolen heeft, eksterogen?</span></p>
				<p class="wp-plat"><span>Na de klas zei Louis: ‘Gij had het over mij.’</span></p>
				<p class="wp-plat"><span>‘Als ge dat zo wilt zien.’</span></p>
				<p class="wp-plat"><span>‘Ge denkt dat ik door de duivel bereden word.’</span></p>
				<p class="wp-plat"><span>‘Wie niet?’</span></p>
				<p class="wp-plat"><span>‘Dat ik mij aan het kwaad overlever.’</span></p>
				<p class="wp-plat"><span>(En nu kan ik nog kiezen welk kwaad wát kwaad is in zijn ogen, het heidens gemarcheer achter een vlag die niet van God is, of het banale kwaad als bijvoorbeeld de hitsige lectuur van </span><span class="wpt-cursief">Houtekiet</span><span>, het boek van Gerard Walschap dat op de index staat. Tante Mona zei: ‘Als mijn werk gedaan is lees ik liever iets dat de mens verheft zoals de Noorse trilogieën.’)</span></p>
				<p class="wp-plat"><span>‘Ge denkt dat ik vrijwillig het kwaad doe! Goed, in dat geval heeft God mij zo gemaakt, afgelopen!’</span></p>
				<p class="wp-plat"><span>‘Nee. Hij heeft u gemaakt met kwaad en goed.’</span></p>
				<p class="wp-plat"><span>‘Waarom?’</span></p>
				<p class="wp-plat"><span>‘Als ge alleen maar goed zoudt zijn, zou er geen verdienste zijn in het kiezen voor het goede.’</span></p>
				<p class="wp-plat"><span>De Kei haalde een hagelwitte zakdoek te voorschijn, wreef zijn bril af, de zwarte pupillen waren die van de poliep in de gekleurde pagina’s van </span><span class="wpt-cursief">Signal</span><span>. Jezuïeten krijgen onderricht in het dwars-door-de-zondaars-kijken.</span></p>
				<p class="wp-plat"><span>‘Baudelaire zegt...’</span></p>
				<p class="wp-plat"><span>‘Nee,’ zei Louis. (Nee! Niet weer in die vuilnisbak naar uitspraken grabbelen waar de uitspraakzieke kinkels van het verleden in gebraakt hebben.)</span></p>
				<p class="wp-plat"><span>‘Ja,’ zei Louis. ‘Wat zegt hij?’</span></p>
				<p class="wp-plat"><span>‘Dat er maar drie eerbare beroepen zijn, dat van de priester, van de soldaat en van de dichter.’</span></p>
				<p class="wp-plat"><span>‘Ik wil geen priester worden.’</span></p>
				<p class="wp-plat"><span>‘Natuurlijk niet. Met mij als voorbeeld.’ Het was sarcastisch bedoeld en het klonk als een snik van Mama om Bibi. Louis zag de priester zich vermannen, de bril opzetten als een masker.</span></p>
				<p class="wp-plat"><span>‘Soldaat,’ zei Louis.</span></p>
				<p class="wp-plat"><span>De Kei knikte vermoeid.</span></p>
				<p class="wp-witregel"><span> </span></p>
				<p class="calibre1"><span>In de chloorlucht van het zwembad. Bosmans peddelde blazend, op zijn rug. Haegedoorn trok zijn vast aantal banen. Genevoix rekte zich uit op de duikplank, schouwde wat er van zijn Schaar overgebleven was. Drie man. Seynaeve zat aan de rand. Het hoofd van een Duitser dobberde, want zo blond, zo getaand, zo gespierd is geen Vlaming. Zelfs kampioen Karel Sijs niet die de Houzee-groet brengt vóór zijn vuistkamp en die portier is in het casino van Oostende. Genevoix floepte zonder één spatje het water in. Dolfijn. </span><span class="wpt-cursief">Leistungsabzeichen.</span></p>
				<p class="wp-plat"><span>Toen weerklonk vanuit een der cabines een onvervaard luide basstem die zong: ‘Go down, Moses.’ Het zwembad dat op dit bevoorrecht uur bevolkt was door kameraden schrok ervan. Was een Engelse vliegenier, tot nu toe verborgen door communisten en sluipschutters, krankzinnig geworden van overmoed, overweldigd door doodsverlangen? Louis herkende de stem, het halve deurtje smakte open en Vuile Sef kwam uit de cabine gewandeld in een oranje broekje waar een knobbel in wiebelde. Hij ging met wijdgespreide benen staan, handen op de heupen en Louis dook meteen het bleekwater in, zag door zijn natte wimpers hoe Vuile Sef op zijn handen stond, lange geplooide tenen tegen de gerotste, okeren muur.</span></p>
				<p class="wp-plat"><span>‘Vuile Sef? Wat deed hij in de zwemkom?’ vroeg Papa.</span></p>
				<p class="wp-plat"><span>‘Zingen.’</span></p>
				<p class="wp-plat"><span>‘Had hij dan een speciale </span><span class="wpt-cursief">Schein</span><span>?’</span></p>
				<p class="wp-plat"><span>‘Weet ik niet.’</span></p>
				<p class="wp-plat"><span>Louis probeerde Vuile Sef en Louis Armstrong na te doen, ‘Go down, Moses’, maar het geluid klonk lang niet schraperig genoeg, veel te hoog, en deed zijn keel schrijnen, hij hoestte.</span></p>
				<p class="wp-plat"><span>Precies zoals hij verwachtte, zei zijn vader. ‘Negers nadoen, dat is onze cultuur tegenwoordig.’</span></p>
				<p class="wp-plat"><span>En tegen Theo van Paemel: ‘Zingen over Moses! Niet alleen lijk een neger maar ook nog over een jood. Het is te veel van ’t goede.’</span></p>
				<p class="wp-plat"><span>Van Paemel zei: ‘Die Vuile Sef gaat nog een keer tegen de lamp lopen. Let op mijn woorden.’</span></p>
				<p class="wp-witregel"><span> </span></p>
				<p class="calibre1"><span>Het eerste uitstapje van de </span><span class="wpt-cijfers">nsjv</span><span>-afdelingen Walle en Idegem per autobus gold Wierebeke, het schilderachtig dorp in de Vlaamse Ardennen dat bezongen werd onder anderen door Alice Nahon, die terwijl zij aan tering stervende was nog dichtte, en door Karel van de Woestijne, de decadente Vlaamse Kop met de brede neerhangende halfbloedlippen (‘De tuinen galmen in de walmen van den herfst...’) die volgens Peter zwaar bezat les gaf aan de Universiteit met nog sporen van zijn slemperijen op zijn kleren. In de bus, bij het raampje vlak achter de rug van de dikke chauffeur die, een mens mag toch een keer lachen, de oranje tipdas van een </span><span class="wpt-cursief">kerlinneke</span><span> als een tulband op zijn hoofd had geknoopt, zat een donkerharig meisje dat vaag op Bekka leek maar dan in het beschaafde, burgerlijke, tamme. Zij was de enige in de bus die geen uniform droeg, maar een zijdeachtig jurkje met herfstkleurige bloemen. Zij staarde onafgebroken naar buiten zonder het wisselende landschap te volgen, glooiend, bebost, met akkers die tot aan de horizon reikten. Zij dacht ongetwijfeld aan de patriciërswoning die zij, ongezien, vóór dageraad had verlaten en waar haar moeder aan een slopende ziekte lag te sterven, want zij wou haar vader die zich in het oog van het noodlot koen en waardig had gedragen met zijn echtgenote alleen laten opdat hij, ongehinderd door haar aanwezigheid, haar laatste woorden zou kunnen opvangen die niet voor een kind bestemd zijn, en nu leverde zij zich over aan het vaak onbestemde maar in haar geval zeer concrete verdriet van een enig kind. Louis wou naast haar plaats nemen, haar hand vasthouden, haar troosten, bijvoorbeeld zonder haperen fluisteren: ‘Het is afschuwelijk, maar het ligt in de natuur der dingen, dingen groeien maar moeten uiteraard dan ook vergaan.’ Zoals men in de boeken van Gulbranssen of John Knittel zei, minder bij Jack London. Maar dan zou hij haar storen in de mijmering van haar ziel. Misschien kon hij haar, bij het uitstappen van de bus, een briefje in de hand duwen: Uw voorkomen heeft mij getroffen. Gij hebt een door mij zelden (nooit?) ontwaard (gezien) profiel, het is nobel? voornaam? trouw? nee, </span><span class="wpt-cursief">innig</span><span>.</span></p>
				<p class="wp-plat"><span>Het meisje peuterde in haar neus, zoals men doet als men vergeetachtig wordt door een groot verdriet.</span></p>
				<p class="wp-plat"><span>In de turnzaal van de gemeenteschool van Wierebeke werden zij begroet door het schoolhoofd, een oom van Genevoix. Hij was verheugd over de éénwording van de Vlaamse jeugd in het </span><span class="wpt-cijfers">nsjv</span><span> dat het Algemeen Verbond van de Vlaamse Jeugd, de Dietse Meisjesscharen, Jong Dinaso, de </span><span class="wpt-cijfers">rex</span><span>-Jeugd Vlaanderen, de Vlaamse Jeugd, het Vlaams Instituut voor Volkskunst en nog veel meer bundelde. In opgewekt en vaderlijk Duits sprak toen een verkouden, bebrilde veertiger, Doktor Bühlen, over de nieuwe ordening van Europa naar de volkse beginselen. Bosmans, naast Louis, kon het Duits moeilijk volgen, zijn mond stond open van de inspanning. Het ging erover dat Dietsch und Deutsch aus einer Wurzel ontstaan waren en dat die neue germanische Ordnung door alle Beteiligte im völkischen Schicksalsinteresse in zich die Verpflichtung Deutsch und Dietsch niet sprakelijk-filologisch in Antithese maar zondern Geschichts- und Toekomstbildend in Synthese gezien wordt. Sterke rughaltloze bekentenis tot Zusamenarbeid mit dem grossen deutschen Brudervolk.</span></p>
				<p class="wp-plat"><span>Nach Oostland willen wir reiten, das war das lied onzeren Voorveder, en dat bleibt der Weg der Natur.</span></p>
				<p class="wp-plat"><span>Daarna danste Louis de quadrille van ‘Mie Katoen’ en een zakdoekdans waarbij een mollige, stroblonde meid met een ronde bril hem bleef aanklampen.</span></p>
				<p class="wp-plat"><span>‘Ik heb u nog gezien in Roeselare,’ zei zij.</span></p>
				<p class="wp-plat"><span>‘Het zou kunnen.’ (Nooit Roeselare gezien, stad van Tetje, Egyptenaren en Rodenbach.)</span></p>
				<p class="wp-plat"><span>‘Op de Nieuwmarkt. Ge keek de hele tijd naar mij.’</span></p>
				<p class="wp-plat"><span>‘Ja. Ik herinner ’t mij heel goed.’</span></p>
				<p class="wp-plat"><span>‘Wat voor een kleed had ik aan?’</span></p>
				<p class="wp-plat"><span>‘Een blauw.’</span></p>
				<p class="wp-plat"><span>‘Lichtblauw ja.’ Huppeldehup. Zweet. Hop. Hop. Haar vlechten zwierden, ranselden de lucht. Zwaai. Zweep.</span></p>
				<p class="wp-plat"><span>‘Gij hebt nog niet veel gevolksdanst, hè?</span></p>
				<p class="wp-plat"><span>‘Ik ben het aan het leren,’ zei Louis.</span></p>
				<p class="wp-plat"><span>‘Gij hebt er aanleg voor, ik zie dat direct.’</span></p>
				<p class="wp-plat"><span>‘Bedankt.’</span></p>
				<p class="wp-plat"><span>Zij zat naast hem op de platte stenen in een openluchttheater, een glooiing en een arena in een heuvel gegraven, achter het toneel stonden dichte dennen, als in de illustraties van de Märchen van Grimm, zachte aquarellen, zoals Nonkel Leon die nooit zou kunnen penselen.</span></p>
				<p class="wp-plat"><span>Zij dronken donker Oudenaards bier en aten boterhammen met kaas die Genevoix ronddeelde. Ineens herkende Louis het toneel. Hij is vier of vijf jaar, zijn vader tilt hem op tussen drummende mensen, zet hem neer, op een platte steen waarrond nat gras groeit, Mama neemt hem op haar schoot en trekt een geel en zwart gestreepte, gebreide muts over zijn hoofd. Tegen een achtergrond van fosforescerende dennen staat de smid Smedje Smee en duwt een gouden zwaard tegen het fonkelend harnas van de Franse tiran Chatillon die in het Frans om genade krijst. Louis krijst ook en wordt gesust. Hij krijst weer als veel later Chatillon, die je kunt herkennen als Fransman omdat hij een lelie op zijn jas draagt, zijn bijl heft en die in Smedje Smee’s moeder slaat, zij had een bloedrode streep over haar hals, zij had van bloed glinsterende handen waarmee ze wiekte. Krijsen. Trappelen. Mama bedaart hem. Niet genoeg. Nooit genoeg. Nooit meer.</span></p>
				<p class="wp-plat"><span>‘Het is kaas uit de streek,’ zei het meisje dat Hilde heette en hobo speelde met haar broers en kaart kon lezen en het snelst van haar </span><span class="wpt-cursief">ronde</span><span> haar ransel kon inpakken.</span></p>
				<p class="wp-plat"><span>‘Ronde?’</span></p>
				<p class="wp-plat"><span>‘De ronde, de rei, het pennoen, de gouw en het gebied,’ reciteerde zij.</span></p>
				<p class="wp-plat"><span>Bosmans deed de ronde om restjes en korstjes brood op te halen. Met bolle wangen, malende kaken streek hij neer en gaf Hilde een flintertje kaas.</span></p>
				<p class="wp-plat"><span>‘Hm, hm,’ deed zij. ‘Het is kaas uit de streek.’</span></p>
				<p class="wp-plat"><span>‘Als ge wilt zal ik er u straks nog wat brengen,’ zei flirtende Bosmans.</span></p>
				<p class="wp-plat"><span>‘O ja? Gij zijt lief.’</span></p>
				<p class="wp-plat"><span>‘Gaarne gedaan.’</span></p>
				<p class="wp-plat"><span>‘En nog een boterham.’</span></p>
				<p class="wp-plat"><span>‘Twee,’ zei veroveraar Bosmans.</span></p>
				<p class="wp-plat"><span>‘Ik heb een tante,’ zei Louis, ‘mijn Tante Nora die altijd poetsen bakt. Toen mijn ouders pas getrouwd waren heeft ze een keer een stinkkaas, Herve, onder hun bed gestopt.’</span></p>
				<p class="wp-plat"><span>‘Ik ben niet voor Herve-kaas,’ zei Hilde, ‘uw adem ruikt de hele dag.’</span></p>
				<p class="wp-plat"><span>‘Dat hebt ge van Camembert ook,’ zei </span><span class="wpt-cursief">Lebemann</span><span> Bosmans.</span></p>
				<p class="wp-plat"><span>‘O ja?’ koerde Hilde.</span></p>
				<p class="wp-plat"><span>‘Ja, ge moet direct daarna op een koffieboontje knabbelen.’</span></p>
				<p class="wp-plat"><span>‘Is malt ook goed?’ De twee geliefden gierden. Louis wandelde weg, naar het toneel waar Genevoix limonade uitschonk.</span></p>
				<p class="wp-plat"><span>‘Bosmans is verliefd,’ zei Louis schamper tot Haegedoorn.</span></p>
				<p class="wp-plat"><span>‘Zij is niet mis,’ zei Haegedoorn. ‘Een ferm gat.’</span></p>
				<p class="wp-plat"><span>‘Ja, maar die bolle kop.’</span></p>
				<p class="wp-plat"><span>‘Daar legt ge een handdoek op.’</span></p>
				<p class="wp-plat"><span>Het meisje in burger dat op Bekka leek zat in de schaduw met opgetrokken benen waarover haar gebloemde jurk spande. Elke keer dat zij in haar boterham beet vertrok haar gezicht in een woeste grimas.</span></p>
				<p class="wp-plat"><span>‘Die daar,’ zei Louis, ‘dat zou nog iets voor mij zijn.’</span></p>
				<p class="wp-plat"><span>Meteen stapte Haegedoorn op het meisje af. Met een gloeiende schaamte zag Louis hoe Haegedoorn tegen haar aanpraatte terwijl hij naar hem wees.</span></p>
				<p class="wp-plat"><span>Ik zal dit melden. Haegedoorn moet uit onze rangen gegeseld worden, omdat hij de elementairste regels van de kameraadschap schendt.</span></p>
				<p class="wp-plat"><span>En overigens, Schaarleider, heeft u niet gezien dat Haegedoorn </span><span class="wpt-cursief">twee</span><span> flesjes Oudenaards bier gedronken heeft in plaats van ons reglementair rantsoen van één fles per man, en Schaarleider, Haegedoorns vader smokkelt spek en boter, ook de zoon konkelt met de ergste vijanden van ons volk. Haegedoorn stak zijn hand uit, trok het meisje overeind dat onbegrijpelijk gewillig met hem meekwam, naar Louis toe.</span></p>
				<p class="wp-plat"><span>‘Hier is hij,’ zei Haegedoorn. Het meisje was bijna zo groot als Louis.</span></p>
				<p class="wp-plat"><span>‘Het schijnt dat gij mij dringend iets moet zeggen.’ Zij kauwde.</span></p>
				<p class="wp-plat"><span>‘Het is te zeggen... ja, dat het hier magnifiek is, de pure lucht van de bossen... van deze streek... waar de kaas vandaan komt...’ Zij staarde ongelovig naar Louis’ maagstreek, naar het blinkende koppelslot met de meeuw die het Deltateken omklemde. Als gek opgewreven vanmorgen met koperpoets. Hilde verliet de rij bij Genevoix en reikte hem een flesje limonade aan. (Ga weg, vetzak!) Een fluitsignaal weerklonk, men verzamelde.</span></p>
				<p class="wp-plat"><span>‘De volgende keer dat ge mij iets wilt zeggen,’ zei het meisje dat grijsblauwe ogen had, ‘denk er eerst goed over na.’ Zij ging naar de achterkant van het toneel met lange, atletische passen die niet bij haar ranke lijf hoorden.</span></p>
				<p class="wp-plat"><span>‘Zij heeft het hoog in de bol,’ zei Hilde.</span></p>
				<p class="wp-plat"><span>‘Waarom draagt ze geen uniform?’</span></p>
				<p class="wp-plat"><span>‘Zij?’ Hilde glimlachte vredig. ‘Zij is niet van ons. Zij is meegereden met haar vader, dat is alles.’</span></p>
				<p class="wp-plat"><span>Genevoix brulde, men trad aan, de Opperschaarleider verscheen, knapen en kerels vormden een kring. In hun midden trad een man in een bruinfluwelen jasje en een flanelbroek. Hij had rood ongewassen haar dat in vette krullen op zijn schedel gekleefd zat. Hij keek woedend links en rechts, wachtte tot geen adem meer hoorbaar was, stak zijn kin vooruit, zocht iets in de verte, tussen de schaapjeswolken, spreidde zijn armen en kruiste ze.</span></p>
				<p class="wp-plat"><span>‘Men zegt...’ zei hij venijnig, schraapte zijn keel en riep toen schril: ‘Men zegt dat het Vlaams teniet zal gaan, ’t en zal! Dat het Waals gezwets zal bovenslaan, ’t en zal! Dat zeggen en dat zweren wij, zolang als wij ons weren, wij...’</span></p>
				<p class="wp-plat"><span>Vogels antwoordden, koeien loeiden. Hij overstemde ze, blafte, schreeuwde, stak zijn verkrampte vingers naar de horizon waar de laaiende rijmen van Guido Gezelle (priester en dichter, twee van de drie eerbare beroepen) het tot nu toe geknechte volk wakker maakten. Handgeklap. De man wiste zijn zweet af, plette zijn krullen, boog, uitgeput.</span></p>
				<p class="wp-plat"><span>‘Hij kan het toch goed zeggen,’ zei Bosmans.</span></p>
				<p class="wp-plat"><span>‘Hij is begeesterd,’ zei Hilde.</span></p>
				<p class="wp-plat"><span>‘Ik heb er kippenvel van gekregen,’ zei een klein meisje en liet het zien op haar schraal armpje, vlak bij de oranje rune van trouw.</span></p>
				<p class="wp-plat"><span>‘En ge moet hem horen over de meeuwen! ‘‘Waar men geen kleinheid kan ontwaren...”’ </span></p>
				<p class="wp-plat"><span>‘Het is dat ik aldoor speelschaardienst heb, anders ging ik naar zijn avondlessen in voordracht.’</span></p>
				<p class="wp-plat"><span>‘Het is bijna niet te geloven dat het dezelfde man is die Dalle speelt in de radio!’</span></p>
				<p class="wp-plat"><span>‘Van Wanten en Dalle? Is hij dat?’</span></p>
				<p class="wp-plat"><span>‘Ja. De apotheker Paelinck.’</span></p>
				<p class="wp-plat"><span>Het meisje dat op een elegantere Bekka leek ging naar de apotheker toe en stak haar arm door de zijne, leidde hem weg als een zieke.</span></p>
				<p class="wp-plat"><span>Daarna zou men een bezoek brengen aan Geerten Gallens, wiens werk soms in kleuren in </span><span class="wpt-cursief">Ons Volk</span><span> werd afgebeeld. Een onzer beroemdste landschapschilders, zei Genevoix, die zoals altijd in kleine landen het geval is, meer in het buitenland gewaardeerd wordt dan bij ons, zijn eigen mensen steunen hem niet, maar hij draagt zijn lot in afzondering en vertrouwen in zijn kunst.</span></p>
				<p class="wp-plat"><span>Zij klommen zingend een heuvel op, naar het landelijk café ‘Schampavie’ dat door de kunstenaar werd uitgebaat in de serene Vlaamse boslucht.</span></p>
				<p class="wp-plat"><span>De Opperschaarleider gaf toestemming om nog één glas bier te drinken, maar dan niet het Oudenaardse bier (gesteld dat zij het konden krijgen want hun flesje van daarnet was aangeboden door de brouwer van Wierebeke, een ware sympathisant).</span></p>
				<p class="wp-plat"><span>Geerten Gallens was een paterachtig mannetje dat handenwrijvend tussen de tafeltjes schoof. Gele dons lag her en der verspreid op zijn kalende bultige schedel. Olijke oogjes achter een stalen brilletje. Zijn afgebeten vingernagels droegen nog sporen van verf, hij beet op een gekrulde pijp.</span></p>
				<p class="wp-plat"><span>In groepjes van zes mochten zij zijn atelier bezoeken. Gallens wees naar het heuvellandschap door de wijde ramen, die vooral het noorderlicht binnenlieten, zo essentieel voor een schilder. Er stonden twee schildersezels, bespat met duizenden verfvlekjes. Gallens poseerde met zijn palet in de hand toen Hilde foto’s van hem en haar Reileidster nam. ‘Gij moet er mij wel eentje opsturen, deugnietje,’ zei hij.</span></p>
				<p class="wp-plat"><span>‘Dat spreekt vanzelf, meester,’ zei de Reileidster.</span></p>
				<p class="wp-plat"><span>‘Jaja, dat zeggen ze allemaal.’</span></p>
				<p class="wp-plat"><span>De schilderijen leken op elkaar, meestal stelden zij een sneeuwlandschap voor met sprietjes van bomen en de felrode lucht van een ondergaande zon. Er hing er een in het salon van Marnix de Puydt.</span></p>
				<p class="wp-plat"><span>‘Wel, wat peinst ge ervan? Oprecht zeggen. Kom, kom, geen maniertjes.’</span></p>
				<p class="wp-plat"><span>‘Het is schoon,’ zei Haegedoorn.</span></p>
				<p class="wp-plat"><span>‘Dat weet ik ook,’ knorde de schilder. ‘Maar wat voelt ge, wat ondergaat ge als gij mijn werk ziet? Is het een stille ontroering, zoals men in </span><span class="wpt-cursief">De Gentenaar</span><span> heeft geschreven of is het meer een esthetische emotie? – Zie ze daar eens staan met hun mond vol tanden! Ehwel, merci, is dat de Jeugd van Vlaanderen?’</span></p>
				<p class="wp-plat"><span>‘Dat komt omdat onze jeugd niet gewend is...’ begon de Reileidster.</span></p>
				<p class="wp-plat"><span>‘Dan moet onze jeugd leren zijn gedacht te zeggen!’ riep Gallens.</span></p>
				<p class="wp-plat"><span>‘Wel, wat is het? Spuw het uit! Is mijn werk misschien niet modern genoeg voor uw smaak? Maar, gastjes, dat moderne, dat zogezegd moderne heeft ons leven vergald, van mijn vrouw en mijn kinderen en mij! Wat heeft het moderne ons bijgebracht? Alleen maar modieuze zotternij! Het ene nog dwazer dan het andere! En is dat het beeld van de hedendaagse mens?’</span></p>
				<p class="wp-plat"><span>Hij greep de loep die naast zijn palet lag en duwde haar in Louis’ hand.</span></p>
				<p class="wp-plat"><span>‘Vooruit! Kijk er door! Hier! Maar kijk toch, nondedju!’</span></p>
				<p class="wp-plat"><span>Louis beefde, richtte de loep, zag de sprieteltjes, de minieme vertakkingen van de boompjes in de klodderige sneeuw.</span></p>
				<p class="wp-plat"><span>‘Dat is handwerk, meneer! En wat doet die lomperik van een Permeke die nota bene door Pater Stubbe wordt geroemd? Wat doet hij? Hij neemt een vaagborstel en een emmer, ik zal het maar ronduit zeggen, een emmer stront en hij smeert dat uit en hij zegt: ‘‘Dames en heren, dat is expressionisme, het is zo dat ik de wereld zie!” Ik, Gallens, zeg: ‘‘Als het zo is dat ge de wereld ziet, dan, Permeke, dan moet ge als de bliksem naar de oogmeester en vandaar regelrecht naar de psychiater!”’ </span></p>
				<p class="wp-plat"><span>Men giechelde obligaat.</span></p>
				<p class="wp-plat"><span>‘En meneer Frits van den Berghe die gedrochten op het doek frummelt erger dan Picasso, mensapen, bosnegers en monsters met ogen en neuzen door elkaar, wat deed hij als hij voor </span><span class="wpt-cursief">Vooruit</span><span>, voor de socialistische propagandagazet, tekende? Dan tekende hij ze wel proper en herkenbaar, de rode voormannen, omdat de gewone mens moest aangesproken en overgehaald worden de Internationale te zingen. En voor de rijke joden schilderde hij dan weer dat boerenbedrog met likjes en spuwsels waar dat ge kop noch staart aan kon vinden. En meneer Gust de Smet, die aangezichten schildert als blote achtersten!’</span></p>
				<p class="wp-plat"><span>Hij kneep in Hildes welige arm. ‘Kom eens hier. Ik ga u een geheimpje verklappen. Wat dat ik anders nooit doe. Een kok laat niemand in zijn keuken binnen. Wel, Gallens wel. Kijk hier. Ziet ge dat maantje, ziet ge hoe dat geschilderd is, hoe delicaat? Wel, hoe is dat geschilderd?’</span></p>
				<p class="wp-plat"><span>Met zijn hand op haar heup scharrelde hij tussen de rommel van tubes, penselen, lappen, kranten, vernisflesjes, terpentijnbussen en hield een lucifer voor haar rond gezicht met de ronde bril.</span></p>
				<p class="wp-plat"><span>‘Hiermee. Zo simpel is dat. Met een solferstokje! Een maan, een hemellichaam laten schijnen met een solferstokje. Daar staat ge van te kijken, hè? Met de simpelste middelen komt ge het verst. Als ge uw stiel kent, wel te verstaan!’</span></p>
				<p class="wp-plat"><span>Hij keek op zijn polshorloge. ‘De volgende,’ zei hij. Terwijl zij naar de deur gingen: ‘Als ge thuis komt, gastjes, vertel maar gerust aan vader en moeder, wat ge bij Gallens gezien hebt. En als zij geïnteresseerd zijn in een originele Geerten Gallens, getekend en met een getuigschrift, kunnen ze op gelijk welk moment naar de ‘Schampavie’ komen, een glas drinken en mijn werk bestuderen. Wat kopen betreft, ah, dat is iets anders. Zij zullen er rap moeten bij zijn, want de goede Gallens vliegen weg vóór dat ze droog zijn. Ja, rap zullen ze moeten zijn, want Gallens zal het niet lang meer trekken, met zijn hart. Hij heeft te veel afgezien. Allee, gastjes, au revoir en Houzee!’</span></p>
				<p class="wp-plat"><span>‘Houzee, meester, dat is van het </span><span class="wpt-cijfers">vnv</span><span>!’</span></p>
				<p class="wp-plat"><span>‘O, God, dat is waar ook. Wie zijt gij ook weer? De </span><span class="wpt-cijfers">nsjv</span><span>. Ja, natuurlijk! Dan is het Heil, hè?’</span></p>
				<p class="wp-plat"><span>‘Heil Vlaanderen,’ zei Bosmans.</span></p>
				<p class="wp-plat"><span>‘Juist. Natuurlijk. Allee, Heil Vlaanderen.’</span></p>
				<p class="wp-plat"><span>Zij sliepen in het stro, in een schuur als een kerk. De meisjes werden ondergebracht in de dorpsschool. Een zomerregen. Louis kon niet slapen. De apotheker zwierf nu met zijn ranke donkere dochter door de velden onder een met een gescherpte lucifer omlijnde maan, zij viel in een sloot, haar dijen wijdopen, haar hagelblanke buik deinde, zij richtte zich op en viel drie vier keer vertraagd gewillig achterover, elke keer weken haar knieën vaneen. De schuur vlotte uiteen, werd een bos met een openluchttoneel, Louis’ adem verwekte een klamme hitte. Na een tijdje op zijn buik gelegen te hebben, wendde hij zich naar de slapende Bosmans, nam diens hand en legde die op zijn onderbuik. Hij krulde de koele vingers rond het harde strakopgerichte ding en bijna onmiddellijk liep hij leeg, hij gooide de hand van zich weg. ‘Weg van mij, vuilaard,’ zei hij tot de snurker en verjoeg toen ook grimmig het beeld van de apothekersdochter zoals zij in de bus op weg naar Wierebeke achter de chauffeur had gezeten met al het verdriet van België in haar ogen die weerspiegeld wijd in het raam keken als naar hem. Door een spleet in de gammele planken van de schuurdeur keek hij naar de sterren die niet zijn waar wij denken dat ze zijn, omdat het licht soms rare bochten maakt voor het ons bereikt. </span></p>
				<p class="wp-plat"><span>Tante Mona schonk malt in voor Tante Nora, in de veranda, waar zij wachtten op Mama om samen de stad in te gaan. Omdat Louis in de keuken zat praatten ze niet over Mama.</span></p>
				<p class="wp-plat"><span>Tante Mona was dik aan het worden. ‘Van </span><span class="wpt-cursief">Liebe</span><span>,’ zei ze. ‘Want de een zijn moord is de ander zijn brood. Ik weet het, ’t zijn wrede tijden als de oorlog woedt of broeit of loeit, maar ik kan er niets aan doen, ik ben gelukkig met mijn </span><span class="wpt-cursief">Gefreiter</span><span>, wij komen overeen lijk spek en eieren, en ik vergeet de hele trammelant, de bommen en de kanonnen. Ulli zegt het dikwijls: ‘‘Mein Liebchen, wass willen wij nog meer?” Zo attent dat hij is, Nora! Hij zet, als al de Duitsers, de vrouw op een </span><span class="wpt-cursief">piëdestal</span><span>. Want als zij naar de oorlog gaan, willen ze naar huis komen naar die Frau en die is ’t zinnebeeld van ’t huishouden. Kom daar een keer om bij de Belgen. ’t Is simpel, Nora, ik ben in de hemel.’</span></p>
				<p class="wp-plat"><span>‘Zolang dat ’t duurt.’</span></p>
				<p class="wp-plat"><span>‘’t Is gelijk. En hoelang dat het duurt, dat weet alleen Onze Lieve Heer!’</span></p>
				<p class="wp-plat"><span>‘Gij hebt altijd geluk gehad.’</span></p>
				<p class="wp-plat"><span>‘Maar Nora, ge gaat toch niet jaloers zijn op uw eigen zuster!’</span></p>
				<p class="wp-plat"><span>‘Ik ben niet jaloers.’</span></p>
				<p class="wp-plat"><span>‘Maar triestig?’</span></p>
				<p class="wp-plat"><span>‘Een beetje.’</span></p>
				<p class="wp-plat"><span>‘Soms zou ik durven beginnen klappen over trouwen, en dat ik met hem mee zou gaan naar Wachenburg om kennis te maken met zijn ouders, maar hij is er niet voor. Ik zeg, ‘‘Maar Ulli, ge kunt een man alleen maar goed kennen als gij zijn moeder kent.” “Nee,” zegt hij, ‘‘later, als de Krieg aus is.”’ </span></p>
				<p class="wp-plat"><span>‘Dat kan nog een tijdje duren, met dat tweede front. En met de Kaukasus.’</span></p>
				<p class="wp-plat"><span>‘Ja.’ Stilte. De kopjes die verschoven. Fluisterden ze? Maakten ze tekens naar elkaar? Wezen ze naar de keuken waar de verklikker zat?</span></p>
				<p class="wp-plat"><span>‘Maar, Mona, ge peinst toch niet serieus over trouwen?’</span></p>
				<p class="wp-plat"><span>‘Waarom niet? Hij heeft een schoon inkomen te verwachten want hij is ingenieur van bruggen en wegen.’</span></p>
				<p class="wp-plat"><span>‘Zegt hij. Anders zou hij toch officier zijn.’</span></p>
				<p class="wp-plat"><span>‘Nein! Dat wil hij niet.’</span></p>
				<p class="wp-plat"><span>‘Hij heeft niets te willen. Zij worden verplicht.’</span></p>
				<p class="wp-plat"><span>‘Denkt ge?’</span></p>
				<p class="wp-plat"><span>‘Vraag het hem.’</span></p>
				<p class="wp-plat"><span>‘Ik durf niet.’</span></p>
				<p class="wp-plat"><span>‘Hij heeft een serieus inkomen?’</span></p>
				<p class="wp-plat"><span>‘Zijn vader is ook burgemeester van Wachenburg en dat is geen parochie lijk bij ons Sint-Rochus.’</span></p>
				<p class="wp-plat"><span>Louis trachtte zijn les te leren. Je hebt somacellen en geslachtscellen, de eerste zijn niet erfelijk. Wel sterfelijk dus. Lamarck zegt het tegenovergestelde, hij heeft het over de erfelijkheid van verworven eigenschappen.</span></p>
				<p class="wp-plat"><span>‘Waar dat ik toch benauwd voor ben, Nora, is dat hij te weten zal komen dat ik een gescheiden vrouw ben. Want ik heb hem wijsgemaakt dat mijn man in mei Veertig gesneuveld is, mitrailleuse in de hand. En dat dat eigenlijk een beetje zijn schuld is, als Duitser. Gelukkig is hij gelovig.’</span></p>
				<p class="wp-plat"><span>‘Een kwezel dus.’</span></p>
				<p class="wp-plat"><span>‘Maar nee. Ik wil zeggen: hij gelooft nogal rap wat dat ge hem vertelt. Zo zijn de Duitsers. Het erewoord, dat is heilig.’</span></p>
				<p class="wp-plat"><span>‘Hij gaat niet naar de mis?’</span></p>
				<p class="wp-plat"><span>‘Nee. Hij is Protestant.’</span></p>
				<p class="wp-plat"><span>‘Oei oei, zeg dat niet aan ons vader.’</span></p>
				<p class="wp-plat"><span>‘Nee, ik ga hem niet loslaten. Vooral daar hij betaalt voor Cecile haar danslessen en dat hij altijd wil dat zij pappi tegen hem zegt. Nee, het is beter dat hij peinst dat ik een </span><span class="wpt-cursief">Witwe</span><span> ben.’</span></p>
				<p class="wp-plat"><span>‘Een wat?’</span></p>
				<p class="wp-plat"><span>‘Een </span><span class="wpt-cursief">Witwe</span><span>. ’t Klinkt onnozel, </span><span class="wpt-cursief">Witwe</span><span>, maar ’t is toch wat dat ik ben, zonder vent. Al staat het niet zo opgeschreven in de Burgerlijke stand. Een </span><span class="wpt-cursief">Witwe</span><span> en nog </span><span class="wpt-cursief">lustig</span><span> erbij.’</span></p>
				<p class="wp-plat"><span>‘O gij zotte Mona. Gij hebt altijd geluk gehad. En ik, ik ben verloren geboren. Met mijn astma.’</span></p>
				<p class="wp-witregel"><span> </span></p>
				<p class="calibre1"><span>Louis stond in de nis van de Bank, rug gedekt door de granieten geribbelde gevel. Aan de overkant stapte af en toe een vrouw de apothekerij binnen.</span></p>
				<p class="wp-plat"><span>Paelinck liep in een witte stofjas over en weer achter de toonbank, reikte flesjes, doosjes aan, knikte bedaard met zijn roodharige ernstige hoofd, woog poedertjes. Ik zou als klant gewoon naar binnen kunnen gaan om een zalfje of aspirines te vragen, maar als zij dan net uit het deurtje met het matglaspaneel te voorschijn komt. – Dag, Simone, hoe is het met u tegenwoordig, als ik zo onbeschoft onbescheiden onhoffelijk mag zijn dit te vragen? – Tiens, hoe kent gij mijn naam? – Ik heb opzoekingen gedaan, nagevraagd, menige buurman verhoord. – Dat zal wel.</span></p>
				<p class="wp-plat"><span>De ronde Hilde had met een haatstem verteld dat Simone Paelinck zich te goed, te chic voelde om zich bij de beweging aan te sluiten, dat zij te grote voeten had, dat zij met moeite kon lezen en schrijven.</span></p>
				<p class="wp-plat"><span>– Aspirines voor mijn moeder, Mijnheer Paelinck. – Of dokter Paelinck? Apothekers hebben doktersstudies gedaan. – Tiens, Simone. A propos, Simone, zouden wij morgen niet eens naar </span><span class="wpt-cursief">Wünschkonzert</span><span> gaan met Ilse Werner. Als dokter Paelinck het toestaat, natuurlijk!</span></p>
				<p class="wp-plat"><span>Hij stapte beslist, alsof hij vreselijke haast had, de apothekerij binnen, kocht aspirines, de man lette nauwelijks op hem. Louis draalde, deed alsof hij belangstelling had voor een fles tegen roos, las lang het etiket, trok dan de rinkelende deur voorzichtig achter zich dicht, zij was op stap met een andere jongen, die met moeite lezen of schrijven kon, maar haar heftig en ervaren het hof maakte.</span></p>
				<p class="wp-plat"><span>Met zijn Hitlerjugend-dolk kraste hij witte strepen in de gevels. Toen hij thuiskwam gooide Papa zijn </span><span class="wpt-cursief">Volk en Staat</span><span> op tafel en kwam half overeind.</span></p>
				<p class="wp-plat"><span>‘Dacht ge dat ik Mama was?’</span></p>
				<p class="wp-plat"><span>‘Nee,’ zei Papa. ‘Zij is...’</span></p>
				<p class="wp-plat"><span>‘... verlaat. Zij moet overuren doen.’</span></p>
				<p class="wp-plat"><span>‘Zij moest naar een vergadering. Zij kon er niet onder uit.’ </span><span class="wpt-cursief">Volk en Staat</span><span> was al te achteloos neergekomen, de verbleekte gemene kleuren van het omslag van een Lord Listerroman waren zichtbaar.</span></p>
				<p class="wp-plat"><span>‘Hebt ge honger? Dat moet ik eigenlijk niet vragen. Ge hebt altijd honger, gij.’</span></p>
				<p class="wp-plat"><span>Papa bakte twee haringen. De rook deed Louis kwijlen. Hij vermorzelde de graten. Hij had nog honger. Hij trok de Lord Lister-roman te voorschijn, een gemaskerde man in smoking sprong uit een rijdende trein in een vaal-turkooizen mist.</span></p>
				<p class="wp-plat"><span>‘Gaat ge naar de mis morgen Louis?’</span></p>
				<p class="wp-plat"><span>‘Natuurlijk.’</span></p>
				<p class="wp-plat"><span>Louis ging elke morgen, in het vroege duister. De olielamp, het gedempt gezang, God in het tabernakel, het piepend harmonium, de oude vrouwen, God in de hostie, wierook, de andere verkleumde leerlingen uit de buurt, God op de tong.</span></p>
				<p class="wp-plat"><span>‘Als de mis uit is, beginnen ze dan al te werken, aan de overkant, in de </span><span class="wpt-cijfers">erla</span><span>?’</span></p>
				<p class="wp-plat"><span>‘Dat hangt ervan af hoe laat de mis gedaan is. Soms staat er al wat volk aan de poort.’</span></p>
				<p class="wp-plat"><span>‘Welk volk?’</span></p>
				<p class="wp-plat"><span>‘Het werkvolk. De bedienden komen later. Zoals Mama. Om halfnegen.’</span></p>
				<p class="wp-plat"><span>‘Maar de bazen?’</span></p>
				<p class="wp-plat"><span>‘Welke bazen?’</span></p>
				<p class="wp-plat"><span>‘De directeurs!’ zei Papa ongeduldig.</span></p>
				<p class="wp-plat"><span>‘Hoe kan ik nu weten hoe laat ze komen?’</span></p>
				<p class="wp-plat"><span>‘Hebt ge ze nooit gezien, ’s morgens vroeg, meneer Lausengier en de andere directeurs?’</span></p>
				<p class="wp-plat"><span>‘Ik let daar niet op.’</span></p>
				<p class="wp-plat"><span>‘Gij let nooit op iets, gij.’</span></p>
				<p class="wp-plat"><span>Naast zijn Lord Lister had Papa een doos broodsuiker en een glas pompwater klaar staan. De doos was al voor drie kwart leeg.</span></p>
				<p class="wp-plat"><span>‘Zij komen natuurlijk te laat op hun werk ’s morgens. Hoe kan het anders? ’s Nachts feesten en brassen, dan kunnen ze niet uit hun nest. Zij die nochtans op die verantwoordelijke post gezet zijn omdat ze competent zijn. Nu kunt ge daar tegenover stellen dat het maar onderdelen zijn die daar gerepareerd worden. Maar elk onderdeel van een Messerschmitt telt. Als de bazen hun plicht niet doen, is heel de oorlog om zeep!’</span></p>
				<p class="wp-plat"><span>Hij dronk, hield water in zijn mond, duwde er een suikerklontje in, zoog.</span></p>
				<p class="wp-plat"><span>‘Gij kent ze toch, de directeurs?’</span></p>
				<p class="wp-plat"><span>‘De bazen van Mama?’</span></p>
				<p class="wp-plat"><span>‘Ja. Die meneer Lausengier en die andere waar ze ook over spreekt af en toe, Doktor Knigge. Gij hebt ze toch al eens gezien?’</span></p>
				<p class="wp-plat"><span>‘Ik? Nooit.’</span></p>
				<p class="wp-plat"><span>‘Ik dacht het. Ik dacht dat ge ze gezien had, toen zij taartjes zijn gaan eten op de Grote Markt, alle drie.’</span></p>
				<p class="wp-plat"><span>‘Nee,’ zei Louis koppig.</span></p>
				<p class="wp-plat"><span>Na een half uur hield Papa het niet meer uit. ‘Kom.’ Hij zette zijn hoed op. In de ‘Vooruit’ was </span><span class="wpt-cursief">Wunschkonzert</span><span> al afgevoerd. Zij zagen </span><span class="wpt-cursief">De Vallei van het Geluk</span><span>, ook met Ilse Werner. Toen het kleine meisje in haar Tirolerjurkje in het ravijn viel en daar van iedereen verlaten in het onguur gebergte met de titanische wolken om haar Mutti kermde beet Papa verwoed op zijn knokkels. Ook de matrozen en hun bootsman in hun zwarte jakken op de rij vóór hen waren ontroerd, muisstil. Ook zij zouden met man en muis vergaan, ver van hun Mutti, in koud water.</span></p>
				<p class="wp-witregel"><span> </span></p>
				<p class="calibre1"><span>In café ‘Groeninghe’ hielden Amadeus en Aristoteles, de blonde, bange kinderen van Marnix de Puydt elkaars hand vast. Hun dronken vader lag op de groene pluchen bank onder het levensgroot en natuurgetrouw gekleurd portret van Untersturmführer Tollenaere waar een zwarte strik omgebonden zat, een rouwende echo van de lavallière in grijs satijn die De Puydt om zijn nek had. Tollenaere heeft zijn dodelijke plicht gedaan, nicht räsonieren, het was een kaakslag in het gezicht van de Belgische lauwte en een nekslag voor de hele Vlaamse gemeenschap. Want wint Moskou, dan is het Avondland verloren. De hartstochtelijke bebrilde advocaat had de dreiging die over onze godsdienst, onze cultuur, onze economie hing niet zomaar kunnen aanzien. Voor Outer en Heerd. Zij hebben de ijsgrond met dynamiet moeten openrijten om er zijn kist in neer te laten, daar, in de schaduw van het orthodoxe kerkje van Podboresje. Zelfs Radio London, schijnt het, heeft fair gereageerd, zijn marteldood consequent genoemd.</span></p>
				<p class="wp-plat"><span>‘Europa, Europa, dat bestaat niet!’ zei Marnix de Puydt.</span></p>
				<p class="wp-plat"><span>‘Marnix,’ zei Papa die als de dichter nuchter was hem altijd met meneer aansprak, ‘Marnix, gij zijt ver gezet!’</span></p>
				<p class="wp-plat"><span>‘Staf Seynaeve, immer is Europa geweest en immer zal het blijven een tegen elkaar gekwakt hoopje landjes die in de eerste plaats voor hun eigen landelijke specialiteiten zullen strijden, voor hun spaghetti, voor hun Pale-Ale, voor hun Goethe.’</span></p>
				<p class="wp-plat"><span>‘Toch bestaat Groot-Europa in de geest van velen,’ zei een onderwijzer.</span></p>
				<p class="wp-plat"><span>‘Jazeker,’ riep De Puydt, ‘en het bestond voor Karel de Grote, voor Napoleon, het is ook een voor de hand liggend concept, iets dat makkelijk te overzien en te regeren is, maar het punt is dat de dingen nu, de dingen nu... een Scotch, Noël!’</span></p>
				<p class="wp-plat"><span>‘Gij hebt al meer dan uw rantsoen,’ zei Leevaert.</span></p>
				<p class="wp-plat"><span>‘En twee citron-pressés voor mijn nakomenschap!’</span></p>
				<p class="wp-plat"><span>‘Met veel suiker,’ kreet Aristoteles.</span></p>
				<p class="wp-plat"><span>‘Die klerkenmanie om alles groot te maken! Groot-Gent, Groot-Antwerpen, Groot-Dietsland, Groot-Nederland. Het is overigens allesbehalve nieuw, heren. Herinner u, de oudjes onder u zullen zich herinneren dat de grappenmakers Pierre Nothomb, Carton de Wiart en wie nog meer? gedurende de oorlog van Veertien-Achttien Groot-België wilden maken met Nederlands-Limburg en het Groot-nog een keer Groot-Hertogdom Luxemburg erbij. En wie was er nog meer, die met de voorbestemde naam, appellation contrôlée, die van de Staaltrust, Barbanson, weet ge nog, de Brabançonne was in zijn hersens geslagen. En wie nog meer? Ah ja, de Broqueville die toen minister van oorlog was! Terwijl onze piotten, de fleur van ons land, vermassacreerd werden in de loopgraven, hebben die heren dit bij Dom Pérignon en tussen de courtisanes in een Parijs’ seralhio uitgedokterd, Groot-België! En volgens de hersenspinsels van die nobiljons in </span><span class="wpt-cijfers">1917</span><span> zou Palestinië met zijn heilige plaatsen onder de voogdij van dit Groot-België geplaatst worden. In naam van onze dappere kruisvaarders, Godfried van Bouillon, Boudewijn Hapken of was het Boudewijn de Tweede?’</span></p>
				<p class="wp-plat"><span>‘Boudewijn de Eerste en de Tweede,’ zei Louis. ‘Boudewijn Hapken was de Graaf van Vlaanderen, geen kruisvaarder.’</span></p>
				<p class="wp-plat"><span>‘Wie was dan Boudewijn, de keizer van Constantinopel die de Bulgaren onthoofd hebben, en van wie ze de schedel horizontaal in tweeën gekapt hebben?’</span></p>
				<p class="wp-plat"><span>De blonde tweeling juichte.</span></p>
				<p class="wp-plat"><span>Marnix de Puydt vervolgde baldadig: ‘En waar ze wijn in gegoten hebben en dan de rauwe hersenen hebben opgegeten?’</span></p>
				<p class="wp-plat"><span>‘Kinderen, stil!’ riep Noël de baas.</span></p>
				<p class="wp-plat"><span>‘Dat zal Boudewijn de Eerste geweest zijn,’ zei Louis. ‘In Adrianopel.’</span></p>
				<p class="wp-plat"><span>‘Ik dacht: Hapken, vanwege de bijl in zijn hoofd...’</span></p>
				<p class="wp-plat"><span>‘Hersens in wijn gestoofd, dat moet niet slecht zijn,’ zei een landmeter. ‘Maar rauw, nee, dat zou niets voor mij zijn.’</span></p>
				<p class="wp-plat"><span>‘Die heilige plaatsen aan de Belgen overlaten, dat is nog zo’n slecht gedacht niet,’ zei mijnheer Groothuis.</span></p>
				<p class="wp-plat"><span>‘Belgiekske nikske,’ zei Papa.</span></p>
				<p class="wp-plat"><span>‘Want ge kunt ze toch moeilijk aan de joden geven, de plaatsen waar dat ze zelf Ons Heer hebben gekruisigd.’</span></p>
				<p class="wp-plat"><span>‘Het scheelde een haar of België had ze, de heilige plaatsen,’ zei Marnix de Puydt, ‘want er waren vooraanstaande figuren in betrokken.’</span></p>
				<p class="wp-plat"><span>‘Kardinaal Mercier,’ zei Leevaert.</span></p>
				<p class="wp-plat"><span>‘Kardinaal Merci,’ zei Papa.</span></p>
				<p class="wp-plat"><span>‘Die is nog speciaal naar Parijs getrokken om te gaan pleiten bij Clemenceau.’</span></p>
				<p class="wp-plat"><span>‘De Tijger!’ zei Papa.</span></p>
				<p class="wp-plat"><span>‘En Clemenceau had er oren naar.’</span></p>
				<p class="wp-plat"><span>‘En waarom is dat dan niet doorgegaan?’ vroeg een bloemenkweker. De Puydt knikkebolde. ‘Da week nie.’</span></p>
				<p class="wp-plat"><span>‘Omdat Clemenceau uiteindelijk niet verkozen is geweest als president,’ zei Leevaert. ‘Van pure recalcitrantie is hij op zijn landhuis op den buiten gaan nukken, het kon hem niet meer schelen.’</span></p>
				<p class="wp-plat"><span>‘En ’t was gedaan met Groot-België,’ riep Papa triomferend.</span></p>
				<p class="wp-plat"><span>‘’t Was toch geen slecht gedacht,’ zei mijnheer Groothuis. ‘België had zaken kunnen doen.’</span></p>
				<p class="wp-plat"><span>‘Wij hadden in Palestinië met congé kunnen gaan.’</span></p>
				<p class="wp-plat"><span>‘Ja, voor half geld met de Bond van Kroostrijke Gezinnen.’</span></p>
				<p class="wp-plat"><span>‘Noël, geeft ons nog een van hetzelfde.’</span></p>
				<p class="wp-plat"><span>‘In de zon in ’t Heilig Land, met een goeie Pernod.’</span></p>
				<p class="wp-plat"><span>‘Ach, een mens droomt altijd van ’t paradijs.’</span></p>
				<p class="wp-plat"><span>‘Het Paradijs,’ zei Marnix de Puydt log, ‘heeft heel kort geduurd. Volgens de berekeningen van de </span><span class="wpt-cursief">sommo poeta</span><span> van Florence niet langer dan zes uur.’</span></p>
				<p class="wp-plat"><span>Men was het erover eens dat dat te kort was.</span></p>
				<p class="wp-plat"><span>‘Wat scheelt er, Staf? Ge ziet zo bleek,’ vroeg mijnheer Groothuis.</span></p>
				<p class="wp-plat"><span>‘Hij heeft een lintworm van te veel varkensgehakt te eten?</span></p>
				<p class="wp-plat"><span>‘Ja. Van zijn broer Robert.’</span></p>
				<p class="wp-plat"><span>‘Let niet op mij,’ zei Papa. ‘Ik weet niet wat ik heb.’</span></p>
				<p class="wp-plat"><span>In Rusland, achter de Winterlinie bij de Mioes en het Ilmenmeer bevroor men in de Igelstellungen, dus verdrong men zich in café ‘Groeninghe’ rond de ronkende potkachel waar Noël kwistig eitjes in gooide.</span></p>
				<p class="wp-plat"><span>Feldgraugestalten wierpen begerige blikken naar binnen. Amadeus en Aristoteles kwamen niet van hun plek. De namiddag verging. Verhalen en fluitjesbier en vunzige verhalen (wat men in Walle ‘zwarte school’ noemde). De Puydt bracht een omstandig verward relaas over de immense Britse geleerde Ruskin die boeken over de Griekse beeldhouwkunst heeft geschreven, de dikte van mijn vuist, en die uiteraard maagd zijnde op zijn huwelijksnacht voor het eerst een vrouw, zijn vrouw dan, in haar blote zag. ‘Dat vrouwtje had zoals het moet zijn een poesje en op dat poesje stond haar, hoe wilt ge ’t anders? Maar de cultuurhistoricus John Ruskin had dat nog nooit tegengekomen in de boeken met reproducties van Griekse Kunst in zijn bibliotheek, want de Grieken vonden dat het properste en het schoonste geschoren. Ruskin kijkt, hij kijkt nog een keer en als een hazewind koerst hij de slaapkamer uit. Hij heeft er nooit meer bij geslapen, bij zijn vrouw die nochtans een respectabele dame was en goed gevormd, en tijdens zijn ongelukkig leven heeft hij het aan niemand durven vertellen, hij is er zenuwziek van geworden want hij heeft heel zijn leven lang gedacht dat hij met een mismaakte getrouwd was, een soort harige aapmens.’</span></p>
				<p class="wp-plat"><span>‘Komt dat tegen!’</span></p>
				<p class="wp-plat"><span>‘En dat is cultuurhistoricus!’</span></p>
				<p class="wp-plat"><span>‘De sukkelaar.’</span></p>
				<p class="wp-plat"><span>‘Ik heb een chef-de-bureau,’ zei mijnheer Groothuis, ‘die zijn eigen en zijn vrouw helemaal gladscheert.’</span></p>
				<p class="wp-plat"><span>‘Dat moet een heel werk zijn, om dat te onderhouden.’</span></p>
				<p class="wp-plat"><span>‘Ja, want ge moet stoppelkes krijgen, dat moet jeuken.’</span></p>
				<p class="wp-plat"><span>‘En als dat dan tegen mekaar wrijft...’</span></p>
				<p class="wp-plat"><span>‘Heren,’ zei Leevaert, ‘er zijn hier kinderen aanwezig!’ Louis voelde een woedende koude opkomen, maar Leevaert bedoelde de tweeling De Puydt.</span></p>
				<p class="wp-plat"><span>‘O, maar mijn jongens kennen het leven, hè, ventjes?’</span></p>
				<p class="wp-plat"><span>‘Ja, Papa,’ zeiden Amadeus en Aristoteles samen.</span></p>
				<p class="wp-plat"><span>‘Aris is echt Arisch, met zijn blauwe ogen.’</span></p>
				<p class="wp-plat"><span>‘Waarom denkt ge dat ik hen zo genoemd heb? De verbinding van Hellas en Germania, de droom van Hölderlin.’</span></p>
				<p class="wp-plat"><span>Louis hoopte dat Simone zou langs komen, hem tussen de vetplanten bij het raam zou ontdekken, terwijl hij hier, als volwaardig persoon, althans zo zou het lijken van buiten als zij haar neus tegen de ruit zou pletten, zijn glas limonade tegen het whiskyglas van Marnix de Puydt wiens foto in Verschuerens Groot Woordenboek staat, aanstiet. Zij zou een tinteling van ontzag krijgen tot in haar liezen waar haar moest groeien, sepiabruin of koolzwart. Als er een Engelse bom viel en zij werd een meter hoog opgezogen en neergekwakt in de greppel, dan zou een windhoos van vlammen alleen maar haar jurk en haar ondergoed verschroeien, dan zou hij het zien, dat driehoekvormig haar, daarna kon het dak van café ‘Groeninghe’ naar beneden komen, het puin mocht zijn verrukte blik bedelven.</span></p>
				<p class="wp-witregel"><span> </span></p>
				<p class="calibre1"><span>Onder Louis’ voeten, waar zich de keuken bevond, was het stil. Soms sloop Papa het atelier uit om hem te betrappen. Verleden week had hij een doodstille Papa achter de deur van de veranda aangetroffen, klaar om als een panter te springen. Naar wie? Naar wat?</span></p>
				<p class="wp-plat"><span>Louis luisterde op de trappengang. Buiten op straat babbelden drie-vier buurvrouwen over rantsoenzegels, hun houten zolen tikten, schoven. Vanuit het atelier was het gedender en gesis van de machines te horen (tienduizend strooibriefjes met een rokende verbrokkelde rij huizen, een moeder die haar gewond kind tegen de borst houdt, de tekst in gotisch vlammende letters: ‘Churchill, onmens, waarom doet gij ons dit aan?’).</span></p>
				<p class="wp-plat"><span>In de slaapkamer van zijn ouders rook het broeierig zuur. Toen hij op hun bed viel, zijn warme wang tegen de koele zalmkleurige sprei, dwarrelde het stof op in de iele winterzon. Hij pulkte met zijn wijsvinger in een scheur van de sprei. Hij lag aan Mama’s kant. Tijdens de vakanties, vroeger, bevrijd van het Gesticht, hoorde hij zijn ouders ’s avonds gedempt, kalm, onverstaanbaar, vredig babbelen, zij lieten soms met opzet de deur openstaan om te laten weten dat zij er waren, kabbelend, veilig, zodat hij niets te vrezen had van nachtelijke Miezers. Af en toe, midden in de nacht, een zachte klacht, gepiep, Papa die zuchtte uit de grond van zijn hart. De laatste tijd spraken zij niet meer in bed. Papa lag er allang in, terwijl zij beneden rondscharrelde, het geschraap van haar lucifers, het ritselen van tijdschriften. Soms, als hij met een grijns van inspanning luisterde, verbeeldde Louis zich dat hij het gezuig aan haar sigaret kon horen, het geborrel van haar maag.</span></p>
				<p class="wp-plat"><span>Louis keek in de spiegel van de kaptafel waar Crème Mimi op lag, een tube Rose d’Automne, poeder Tokalon. Hij veranderde, bijna onmerkbaar. (Beide noodzakelijke dingen: het onmerkbare en het veranderende.) Spion. Panter Seynaeve. Zeer dichtbij: poriën, de neus van háár, het zuinig mondje van hém. Veranderd? Vergeet het gauw, sterrenkijker. Want ik zie niets anders, niets bijzonders. Terwijl mij het meest afschuwelijke is overkomen dat een man, nu ja, een jongen treffen kan.</span></p>
				<p class="wp-plat"><span>Als ik dit aan Haegedoorn zou zeggen, zou hij in een klaterende lach uitbarsten net als toen, pas twee dagen geleden, toen het gebeurd is. Is dan eindelijk de straf, de boete gekomen, ben ik niet alleen onrein omdat ik het Zesde gebod overtreed, soms twee keer per dag, maar nu ook dáárom gedoemd? Hoor ik nu bij wat ze noemen: de verworpenen der aarde?</span></p>
				<p class="wp-plat"><span>De buurvrouwen voor de gevel van Louis’ huis begonnen te gillen, de houten zolen klepperden, de alarmsirene van Walle was defect, want onaangekondigd waren bommenwerpers hoorbaar, en in de buurt van de Rattenberg afweergeschut. Louis duwde zijn wijsvinger tegen zijn slaap, het zou in één eindelijk afdoend moment gebeurd zijn. Er was niets in zijn gezicht te merken van het teken van Kaïn, niets van wat bij Jules Verne en Jack London beschreven stond als de fataliteit die op het gezicht van een onderzeebootkapitein of een goudzoeker te lezen was. Toch ben ik door het noodlot getroffen, elke </span><span class="wpt-cijfers">nsjv</span><span>’er weet het, heft een hyenagehinnik aan.</span></p>
				<p class="wp-plat"><span>Misschien weet Mama het al. Ondraaglijk. Zij wist het, natuurlijk, maar zei er niets van, zelfs niet tot zichzelf, in het diepst van haar ziel kermend van schaamte om haar enige zoon.</span></p>
				<p class="wp-plat"><span>Twee dagen geleden.</span></p>
				<p class="wp-plat"><span>Schermen. ‘Kempenland’ zingen in twee stemmen. Theorie. Over de Judeo-Amerikaanse epidemie die naar ons is overgewaaid waarbij onze muzikale smaak is ontaard, terwijl wij van in de middeleeuwen het harmonische van onze muziek hebben gezocht in de tonen van de natuur zelf. Toen turnen, boksen en toen het verdoemde moment. Onder de douche. Er was al weken geen warm water. IJskoude druppels en ineens een ijzige felle straal. Gestaald moeten wij zijn, dus duwde ik me af van de iets minder koude muur van vierkante tegeltjes in korrelige cementen groeven en stapte in het midden onder de striemende pegels, want wat is dit vergeleken bij onze jongens aan de winterlinie, ingewreven met wolvet, vóór Charkow, Wjasma, Orel, Schlüsselburg? Ingezeept onder de Siberische stroeling. Toen sloop Bosmans binnen en gooide zijn handdoek over de haak in de muur en sperde zijn ogen wijdopen en wees naar Louis’ onderbuik, sloeg als een meisje zijn hand voor zijn mond en hikte van het lachen. Waarom? De tengere teringlijder Bosmans greep Louis’ arm en met een zeldzaam heftige slingerbeweging gooide hij Louis in de deuropening waar de manschappen, zeven in getal, opkeken.</span></p>
				<p class="wp-plat"><span>‘Kijk, kijk,’ krijste Bosmans, ‘naar zijn fluitje.’ Hij rukte Louis’ hand weg die het verschrompelde slurfje bedekte, bevroren door de wind uit eeuwige gletsjers.</span></p>
				<p class="wp-plat"><span>‘Het fluitje van een arbiter.’</span></p>
				<p class="wp-plat"><span>‘Een regenworm.’</span></p>
				<p class="wp-plat"><span>‘Een solferstokje.’</span></p>
				<p class="wp-plat"><span>‘Daarmee gaat ge geen Mädels kunnen bedienen, Seynaeve.’</span></p>
				<p class="wp-plat"><span>‘Schaarleider, kom nu eens zien!’</span></p>
				<p class="wp-plat"><span>Genevoix, benen gespreid, de natte bergschoenen in het cement van de vloer gemetseld, zei dat het natuurlijk was. Men proestte het uit. ‘Bij mij,’ zei Genevoix, ‘is het ook zo onder de douche, ik kan hem soms met moeite vinden.’</span></p>
				<p class="wp-plat"><span>Gehuil van lachende hyena’s. Wat de Leider beweerde was zo Baron von Münchhausen-leugenachtig dat ze tegen elkaar aanvielen van de pret. (Ik ben gevlucht in mijn klamme kleren, door Walle, koude koorts.)</span></p>
				<p class="wp-plat"><span>‘Nu is het welletjes geweest, die jongen kan daar niks aan doen,’ had Genevoix nog gezegd.</span></p>
				<p class="wp-plat"><span>Dit is de doem van de Kei. Van alle priesters. Daarom trouwen zij niet. Vanwege het dwergachtig aanhangsel dat zij bij hun geboorte hebben meegekregen. Daarom offeren priesters hun verminderd, verminkt lichaam aan God. Daarom is ook Vuile Sef vervloekt die voor de oorlog, toen men in België nog in het openbaar Carnaval mocht vieren, als Spaanse danseres verkleed liep. Wij zijn een gebrandmerkt ras zoals de joden die daar ook verminderd zijn, daar beneden, ook daar gewond.</span></p>
				<p class="wp-plat"><span>Louis ontdekte niets nieuws in de spiegel. Al loop ik nog zo fiks door de stad in mijn uniform, ik ben als Vuile Sef.</span></p>
				<p class="wp-plat"><span>Hij deed Mama’s onyx-oorbellen aan, deed lipstick op zijn Papa-lippen. In de kleerkast waaruit parfum kwam gewalmd vond hij, naast de rubberen roze peer met het bakelieten speenvormig uiteinde, in de hoek als een glimmend harig beest de kapotgeknipte bontjas. Hij trok hem aan. Zat tien minuten voor de spiegel, hard bont schuurde langs zijn nek als hij zijn hoofd bewoog. Hij wiebelde met zijn hoofd, een jongen met openhangende ongave scharlaken mond, die niet alleen verdoemd was maar nog onnozel op de koop toe.</span></p>
				<p class="wp-witregel"><span> </span></p>
				<p class="calibre1"><span>’s Ochtends na de mis, op weg naar school, bleef hij in de nis van de Bank staan. Het ijzelde, de fietsers reden zeer traag, met geknakte hoofden.</span></p>
				<p class="wp-plat"><span>Seynaeve, onnozel kind, wat staat gij hier te doen?</span></p>
				<p class="wp-plat"><span>Seynaeve, man, ik kan niet anders.</span></p>
				<p class="wp-plat"><span>Hoezo? Kunt ge ’t niet laten?</span></p>
				<p class="wp-plat"><span>Nee. Ik moet haar zien.</span></p>
				<p class="wp-plat"><span>Gij kunt haar niet zien, want ze slaapt nog.</span></p>
				<p class="wp-plat"><span>Om het even. Dan zie ik tenminste het venster waarachter zij slaapt.</span></p>
				<p class="wp-plat"><span>Gij weet niet eens wat voor een venster.</span></p>
				<p class="wp-plat"><span>Dat daar, want ik heb daar eens licht gezien, een streepje langs het verduisteringspapier op het ogenblik dat haar vader in de winkel stond in zijn stomme witte jas.</span></p>
				<p class="wp-plat"><span>En als het eens haar vaders kamer was.</span></p>
				<p class="wp-plat"><span>Nee. Hij zou nooit het licht laten branden. Want het is bekend, de Paelincks zijn gierig.</span></p>
				<p class="wp-plat"><span>De zon kwam op, hij had honger, hij liep door de Zwevegemstraat en praatte niet meer met die vitterige, lastige en destructieve tweede Seynaeve. Op de hoogte van de Beestenmarkt stond volk samengetroept en kefte en keuvelde en wees. Een parachutist was die nacht tegen de gevel van de Akkermans Molens gekwakt, een donkerrode arm en een stuk buik in kaki hingen er nog, gerafelde lompen, leer en metaal en hompen vlees, gespietst op een stuk goot. Witte damp steeg uit de mond van de toeschouwers.</span></p>
				<p class="wp-plat"><span>‘Wel besteed. Elk op zijn beurt.’</span></p>
				<p class="wp-plat"><span>‘Dat zal ze leren.’</span></p>
				<p class="wp-plat"><span>‘Hoe gaan ze die resten er afhalen? Ge kunt er niet bij met een ladder.’</span></p>
				<p class="wp-plat"><span>‘De pompiers misschien.’</span></p>
				<p class="wp-plat"><span>‘Dat valt er vanzelf van.’</span></p>
				<p class="wp-plat"><span>‘Het ziet er nog een jonge gast uit.’</span></p>
				<p class="wp-plat"><span>‘Het zou een neger kunnen zijn.’</span></p>
				<p class="wp-plat"><span>‘In ieder geval een Amerikaan, ’t is van die bleke kaki.’</span></p>
				<p class="wp-plat"><span>‘Ge weet dat zo goed, gij.’</span></p>
				<p class="wp-plat"><span>‘Ikke? Nee, nee, ik weet van niks. Ik zei dat zo maar.’</span></p>
				<p class="wp-plat"><span>‘Hij zal het nooit geweten hebben.’</span></p>
				<p class="wp-plat"><span>‘Toch wel, als hij zal gewaar geworden zijn dat zijn parachute niet openging.’</span></p>
				<p class="wp-plat"><span>‘Dat is hooguit een halve minuut.’</span></p>
				<p class="wp-plat"><span>‘Een halve minuut kan lang duren.’</span></p>
				<p class="wp-plat"><span>‘Miriam, hij had een keer tegen uw venster moeten vliegen.’</span></p>
				<p class="wp-plat"><span>‘Georgine, schei uit. Ik mag er niet aan peinzen!’</span></p>
				<p class="wp-plat"><span>‘Doe toch uw venster maar toe vanavond, Miriam.’</span></p>
				<p class="wp-plat"><span>‘Schei uit, zeg ik. Ik ga d’r van dromen dat er zo een dwars door mijn ruiten komt gekletst.’</span></p>
				<p class="wp-plat"><span>‘Recht in uw bed, Miriam.’</span></p>
				<p class="wp-plat"><span>Toen Louis door het park liep gaven alle bomen plots een doordringende scherpe geur. Alsof hij door de tastbare geur waadde. ’t Is de lucht, niets anders dan de lucht, dacht hij en zijn knieën begaven het, hij plooide met een wellustig loom gevoel ineen, zakte nog verder, onbegrijpelijk ver en diep, hij werd toegedekt, een deken van rode watten, zachtjes vernietigd, zijn oor lag tegen fluwelen brandnetels, tegen een wijde gekookte bloemkool, zijn wang tegen paardenharen bont dat week en vloeiend werd, hij hoorde de marmeren koningin Astrid haar schoenen met houten zolen verschuiven, zij neeg naar hem.</span></p>
				<p class="wp-plat"><span>Hij werd thuisgebracht door voorbijgangers, hij hoorde ze iets zeggen over vitaminen. Mama zat naast hem, vlakbij de Seynaeve die weerloos, krachteloos in zijn eigen bed lag. Zij zei: ‘Ge hebt me doen verschieten, ik dacht dat ge verongelukt waart, maar het is niks, een flauwte, het is niks, het komt meer voor.’ Hij verzamelde al zijn krachten en vatte haar hand, kuste de rug van de droge geparfumeerde huid in een zwartkanten handschoen. Hij was een ridder die op het Groeningheveld uit pure angst meende dat hij door een vijandelijke pijl getroffen was en in zwijm gevallen, maar, toen, hersteld van zijn bange verbeelding, zijn ‘Houzee! Wat Wals is, vals is! Sla dood!’-krijsende makkers zag en weer naar het slagveld toe wou. Ik wil. Hij zwaaide zijn voet opzij en stapte uit het bed. ‘Ziet ge?’ zei Mama. ‘Ziet ge? Het was niks. Godzijgedankt. Maar wat zijn die bulten in uw nek? Het is precies een bloedvergiftiging. Zoals ik gehad heb met die geverfde fourruremantel.’</span></p>
				<p class="wp-witregel"><span> </span></p>
				<p class="calibre1"><span>Hij verzuimde de mis. Hij werd de klas uitgezet door de leraar wiskunde. Zijn landerigheid leek op die van Papa. ‘Twee pezewevers,’ zei Mama, ‘en ik die mijn best doe om het gezellig te hebben in huis.’</span></p>
				<p class="wp-plat"><span>‘Ik ook?’ riep Louis.</span></p>
				<p class="wp-plat"><span>‘Gij ook.’</span></p>
				<p class="wp-plat"><span>De elektriciteit viel steeds meer uit. Zij zaten, zonder radio, bij kaarslicht witte bonen in tomatensaus te eten. Mama vertelde over Bibi Zwo, het nieuwe hondje van Doktor Lausengier, een tekkel die elke dag twee kilometer moest lopen voor zijn gezondheid.</span></p>
				<p class="wp-plat"><span>‘Kan hij zelf zijn eigen hond niet uitlaten?’ vroeg Papa.</span></p>
				<p class="wp-plat"><span>‘Ik moet doen wat hij vraagt, hij is mijn baas. En om langs de Leie te lopen, daar heeft hij geen tijd voor.’</span></p>
				<p class="wp-plat"><span>‘Wat heeft hij dan te doen, hele dagen? Het werk wordt allemaal voor hem gedaan.’</span></p>
				<p class="wp-plat"><span>‘Hij is toch verantwoordelijk voor zijn bazen in Leipzig.’</span></p>
				<p class="wp-plat"><span>‘Hij passeert zijn tijd met Franse gazetten te lezen,’ zei Papa.</span></p>
				<p class="wp-plat"><span>‘Hoe weet gij dat?’</span></p>
				<p class="wp-plat"><span>‘Dat gaat u niet aan. Ik zeg alleen maar dat hij ’s morgens begint met gazetten te lezen. Dat weet ik. Eerst en vooral zijn Franse gazetten.’</span></p>
				<p class="wp-plat"><span>‘Niet waar,’ zei Louis. ‘Hij begint de dag met twee sneetjes geroosterd brood.’</span></p>
				<p class="wp-plat"><span>‘Ja?’ Mama’s kwellerig lachje verscheen, voor het eerst sinds weken.</span></p>
				<p class="wp-plat"><span>‘Hoe weet gij dat?’ riep Papa.</span></p>
				<p class="wp-plat"><span>‘Ik weet alles.’</span></p>
				<p class="wp-plat"><span>‘Ja? Echt waar? Alles?’ Mama schepte zijn bord boordevol.</span></p>
				<p class="wp-plat"><span>‘Geroosterd brood met drie tassen thee.’</span></p>
				<p class="wp-plat"><span>‘Thee!’ schrok Papa. ‘Lijk de Engelsen!’</span></p>
				<p class="wp-plat"><span>‘Dan rookt hij een sigaret. En dan pas leest hij de voornaamste organen van de wereldpers. Over de binnen- en buitenlandse politiek.’</span></p>
				<p class="wp-plat"><span>‘Dat zou ik ook doen,’ zei Papa, ‘als ik er tijd voor had.’</span></p>
				<p class="wp-plat"><span>‘Om tien uur komt de post. Maar die is al eerst geschift door Mama die de stukken reserveert waar hij in eigen persoon kennis moet van nemen.’</span></p>
				<p class="wp-plat"><span>‘Gij zijt zeker een vliegje in onze bureau?’</span></p>
				<p class="wp-plat"><span>‘En verder?’ vroeg Papa.</span></p>
				<p class="wp-plat"><span>‘Hij leest die post. Waaronder menige smeekbrief. Het kost enige moeite om uit te maken wie er moet geholpen worden. Want er is veel kaf onder dit koren.’</span></p>
				<p class="wp-plat"><span>Mijn ouders hangen aan mijn lippen. Mama vooral.</span></p>
				<p class="wp-plat"><span>‘Er is post van eenvoudige landelijke mensen die bezorgd zijn om hun jongen. Bitte, Herr Lausengier, man hat gesagt das onzeren Willem auf das Punkt staat om naar Duitsland te vliegen met het volgende rapport, hij die toch een goede lasser is en sein Bestes doet, fragen Sie mal an Frau Seynaeve.’</span></p>
				<p class="wp-plat"><span>Mama liet een kort gemiauw horen en ontstak een nieuwe sigaret aan haar peukje.</span></p>
				<p class="wp-plat"><span>‘Ofwel: Herr Lausengier, onze Gerard hat ein Finger verloren an die Maschine. Wer zal dat betalen?’</span></p>
				<p class="wp-plat"><span>‘Schei uit met dat namaak-Duits. Het is niet geestig,’ zei Papa. ‘Dat doen alle anglofielen.’</span></p>
				<p class="wp-plat"><span>‘Verder, Louis, verder,’ zei Mama-met-de-blinkende-ogen.</span></p>
				<p class="wp-plat"><span>‘Dan telefoneert hij naar de pastoor van het dorp van de betrokkene om te weten te komen of het geen bedriegerij is en of die familie gunstig aangeschreven staat in de parochie, want ge weet nooit, mensen zijn in oorlogstijd slim en slecht. Dan, om elf uur, is er audiëntie en ontvangt hij de meestergasten. Het middagmaal wordt in gezelschap van Frau Seynaeve gebruikt, een eitje, vis, vlees, tafelbier en als er geen klachten zijn van de Kommandantur een half flesje Bordeaux. Dan komt de auto voorrijden en begeeft hij zich naar het bastion van de Franstalige burgerij van Walle, de ‘Flandria’ waar hij zijn geliefkoosde tennissport bedrijft. Alhoewel hij van een ongeëvenaarde handigheid is valt hij een enkele keer op zijn knieën en bevuilt hij zijn tennisbroek. Hij is zeer lenig evenwel, hij kan zijn ene voet achter zijn nek slaan. Daarna likt hij aan het ijsje van een voorbijgaande dame, dit niet nadat hij niet...’</span></p>
				<p class="wp-plat"><span>‘Wat is dat, dat niet nadat hij niet?’</span></p>
				<p class="wp-plat"><span>‘Laat hem toch verder vertellen, Staf!’</span></p>
				<p class="wp-plat"><span>‘Ik was vergeten dat hij vóór hij het ijsje likt, eerst een verfrissend stortbad heeft genomen. Niet te koud. Vooral niet te koud.’</span></p>
				<p class="wp-plat"><span>De kaarsjes flikkerden. Louis at een paar koude bonen. Hij had geen zin meer in het verhaal, maar Mama wachtte, gespannen, in het milde licht-en-schaduwspel.</span></p>
				<p class="wp-plat"><span>‘Hij was klaar met tennissen,’ zei Papa.</span></p>
				<p class="wp-plat"><span>‘Dan rijdt hij weer naar kantoor, hij zit naast de chauffeur, want hij is gemütlich met het personeel. En het werk hervat hij niet zonder een kwinkslag met Frau Seynaeve. Hij legt een patience voor het avondmaal. Dat begint altijd met soep. Hij is zot van soep. Dan wordt in zijn appartement de bridgetafel klaargezet en komen er vooraanstaande personen uit de Belgische financiële wereld. Hij betreurt het niet voldoende te kunnen jagen, want in zijn Heimat liet hij nooit na zijn jachtlaarzen aan te schieten en er met houtvesters op uit te trekken om soms in een hut langs de weg met smaak een kopje koffie te nuttigen.’</span></p>
				<p class="wp-plat"><span>‘En ge zeidt dat hij thee dronk!’ riep Papa zegevierend.</span></p>
				<p class="wp-plat"><span>‘Op de jacht is het koffie, zo uit de kokende ketel boven het haardvuur, terwijl hij kout met de bewoners van de hut. Met de nodige gereserveerdheid natuurlijk.’</span></p>
				<p class="wp-plat"><span>Mama begon de tafel op te ruimen. ‘Het is nu genoeg.’</span></p>
				<p class="wp-plat"><span>‘Leest hij veel boeken?’ vroeg Papa.</span></p>
				<p class="wp-plat"><span>‘Nooit. Dat heeft hij vroeger genoeg gedaan, beweert hij.’</span></p>
				<p class="wp-plat"><span>‘Genoeg. Ja. Genoeg,’ zei Mama.</span></p>
				<p class="wp-plat"><span>‘Het is een interessante mens, zo te horen,’ zei Papa.</span></p>
				<p class="wp-witregel"><span> </span></p>
				<p class="calibre1"><span>Tot zijn ergernis vroeg Haegedoorn op de speelplaats niet één keer waarom hij niet meer naar de </span><span class="wpt-cijfers">nsjv</span><span>-vergaderingen kwam. Ook kwam er niemand van het Vendel naar zijn huis om uitleg te vragen. Zij hielden hem waarschijnlijk voor een het zinkende schip verlatende rat op het ogenblik dat Europa streed aan de Boven-Wolga en in Noord-Afrika, en de plutocraten steeds vaker Parijs, Berlijn, Walle bombardeerden.</span></p>
				<p class="wp-plat"><span>Hij ging weer regelmatig naar de mis, ontving bijna dagelijks in zijn mond de God van Erbarmen (waarin je moet geloven anders kan je je meteen aan een balk ophangen) toen hij op een morgen door de halfopen deur van de sacristie in een flits een ongeschoren kleine jongeman in sjofele kleren met één arm heftig gebarend, dringend zag inspreken op niemand anders dan de Kei. Er was geen twijfel mogelijk, de rijzige, zwaarbebrilde Kei stond onverklaarbaar, ondenkbaar op dit uur, op vijf kilometer van zijn College in de sacristie van de Sint Rochuskerk.</span></p>
				<p class="wp-plat"><span>‘Ik heb u vanmorgen in de Sint Rochuskerk gezien,’ zei Louis in de speeltijd.</span></p>
				<p class="wp-plat"><span>‘Ik? Nee. Dat kan niet.’</span></p>
				<p class="wp-plat"><span>‘Ik heb u herkend.’</span></p>
				<p class="wp-plat"><span>‘Gij verwart me met een andere priester zonder haar.’</span></p>
				<p class="wp-plat"><span>‘Gij liegt, Eerwaarde.’</span></p>
				<p class="wp-plat"><span>‘Nee. Toch.’ Louis’ mentor en vijand en leider en geestelijke vader werd een bleke man wiens onderlip zakte als bij een jongen met geverfde lippen in een spiegel.</span></p>
				<p class="wp-plat"><span>‘Ik kan het u uitleggen, Louis. Maar nu niet. Ik bid u, in de naam van de Heer Jezus, vergeet dat gij mij daar gezien hebt. Ik smeek u, zeg dit aan niemand.’</span></p>
				<p class="wp-plat"><span>(Wat deed hij daar, op tien passen van het altaar? In de sacristie? Een zwarte mis opvoeren?) </span></p>
				<p class="wp-plat"><span>‘Mag ik op u rekenen, Louis?’</span></p>
				<p class="wp-plat"><span>‘Ik zweer het, Eerwaarde.’</span></p>
				<p class="wp-plat"><span>‘Ik zal het u belonen.’</span></p>
				<p class="wp-plat"><span>‘Dat is niet nodig, Eerwaarde,’ en voor het eerst was het Louis die van de ander, van hém, wegwandelde. </span></p>
				<p class="wp-witregel"><span> </span></p>
				<p class="calibre1"><span>‘Die jongen wordt een schaduw van zijn eigen, Constance. Maar bezie hem toch, wit als een raap. Hij heeft zijn verzorging niet, Constance, ik moet het u rechtaf zeggen.’</span></p>
				<p class="wp-plat"><span>‘Hij eet lijk een dijkendelver.’</span></p>
				<p class="wp-plat"><span>‘Maar wat? Nonnenscheetjes!’</span></p>
				<p class="wp-plat"><span>‘Nee, vlees. En op school krijgt hij melk en vitaminen en soldatenkoeken.’</span></p>
				<p class="wp-plat"><span>‘Heeft hij geen lintworm van al dat vlees dan?’</span></p>
				<p class="wp-plat"><span>‘Want het vlees van onze Robert heeft dikwijls een reukje. We kunnen niet zeggen dat Robert zijn familie vóórtrekt.’</span></p>
				<p class="wp-plat"><span>‘’t Is lijk een verdriet dat hij heeft. Is het verdriet, Louis, ventje?’</span></p>
				<p class="wp-plat"><span>‘Ik zou niet weten waarom, BoMama,’ zei Louis.</span></p>
				<p class="wp-plat"><span>‘Voor mij is hij verliefd.’</span></p>
				<p class="wp-plat"><span>‘Maar, Hèlène, gij peinst ook nooit eens aan iets anders. Nee, hij heeft iets onder de leden, Constance.’</span></p>
				<p class="wp-plat"><span>‘Het is de groei.’</span></p>
				<p class="wp-plat"><span>‘Ja, ge ziet het aan zijn handen en voeten. Het gaat een bonepers worden.’</span></p>
				<p class="wp-plat"><span>‘Ja, hij schiet op.’</span></p>
				<p class="wp-plat"><span>‘Van schieten gesproken, zij hebben de Burgemeester van Vernisse neergeschoten.’</span></p>
				<p class="wp-plat"><span>‘Vernisse, waar ligt dat?’</span></p>
				<p class="wp-plat"><span>‘In zijn lever. Dat is niet meer te repareren.’</span></p>
				<p class="wp-plat"><span>‘Het zijn de Walen die stilletjesaan naar onze streken overkomen. In het Walenland mogen ze moorden en branden zoveel ze willen, ’t zit daar vol met vreemdelingen en communisten.’</span></p>
				<p class="wp-plat"><span>‘Ze krijgen geld van Moskou, om het front in Rusland wat te verlichten.’</span></p>
				<p class="wp-plat"><span>‘En onze Mona hare Ulli die naar, waar is het? Somalië gezonden wordt. Zij schreit hele dagen. Met Cecile op haar schoot. Dat kan ook niet goed zijn voor een kind.’</span></p>
				<p class="wp-plat"><span>‘’t Is misschien beter dat ge ze zo vroeg mogelijk leert wat liefdesverdriet is,’ zei Mama.</span></p>
				<p class="wp-plat"><span>BoMama verslikte zich bijna van het lachen. ‘Maar Constance toch! Lijk dat gij dat zegt. Lijk op een kerkhof of op een tribunaal.’ BoMama bedaarde, plukte aan haar sjaals. ‘Liefdesverdriet, het doet zeer, maar het is het zout van ’t leven.’</span></p>
				<p class="wp-plat"><span>‘Ik heb liever een pekelharing,’ zei Tante Hélène.</span></p>
				<p class="wp-witregel"><span> </span></p>
				<p class="calibre1"><span>De boerse schildwacht vóór het Frontreparaturbetrieb </span><span class="wpt-cijfers">erla</span><span> was geen Vlaamse Wachter, maar droeg een donkergrijs uniform van Luftwaffe-snit. Hij leek met opzet de andere kant op te kijken toen Louis door de poort liep. Waarschijnlijk, nee, zeker had Mama de lummel op de hoogte gebracht van zijn komst, het geweer in ’s mans handen was vast een speelgoed zonder kogels. De echte geweren ontbranden niet hier in het onaanzienlijke Walle met zijn paar torentjes, zijn rijen werkmanshuizen, zijn villa’s met voortuintjes. Europa’s lot ligt elders.</span></p>
				<p class="wp-plat"><span>In hun grauwe overalls stonden jongelui gebogen over gonzende, denderende machines.</span></p>
				<p class="wp-plat"><span>Voor één keer had Mama iets goed uitgelegd, hij vond de gang en de derde deur links met het opschrift Dr. Lausengier.</span></p>
				<p class="wp-plat"><span>‘Herein,’ zei Mama’s opgewekte stem. Zij sprong achter haar schrijfmachine vandaan, in eenzelfde warrelende beweging schikte zij haar haar, drukte haar peuk uit en stak haar hand uit alsof zij voor het eerst in hun leven samen, Louis’ hand wou drukken, maar zij aaide over zijn wang. (Zij speelde voor moeder opdat een witharige dunne dame die met een paperclip tussen de lippen aan een kleiner bureau zat het kon zien.)</span></p>
				<p class="wp-plat"><span>Het kantoor was licht, met wijde ramen waardoor je de bankwerkers in het gebouw aan de overkant kon bespioneren, blonde meubelen, het portret van de Führer grotendeels verborgen achter een palm, een kalender met een Alpenzicht, metalen ladenkasten met tientallen cactusjes erop. Haar paradijs, waar zij liever woonde dan thuis. De iele dame nam een folder op en verdween.</span></p>
				<p class="wp-plat"><span>‘Wilt ge een potje koffie?’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘’t Is geen malt, hoor.’</span></p>
				<p class="wp-plat"><span>‘Nee, bedankt.’</span></p>
				<p class="wp-plat"><span>‘Gij gaat niet lastig zijn, hè?’</span></p>
				<p class="wp-plat"><span>‘Nee, Mama.’</span></p>
				<p class="wp-plat"><span>‘Het is echte koffie. Ik mag er maar een paar lepeltjes van nemen, zij zit opgesloten in zijn brandkast. En natuurlijk dat ik er een beetje van naar Janine van de keuken smokkel. Want hier moet ge goed staan met ’t personeel.’</span></p>
				<p class="wp-plat"><span>Zij ging op de vensterbank zitten. Naast haar verscheen in het kader van het raam, achter in de tuin, de lange man die in de ‘Flandria’ tsjuus tegen hem gezegd had. Met de handen op zijn rug gekruist praatte hij in zichzelf, of zei Protestantse Duitse schietgebeden. Hij bleef staan, roffelde met de zijkant van zijn handen tegen zijn lenden, zakte lichtjes door de knieën, rekte zich dan weer uit en sprak tot een bruine tekkel met een nat zwart vlekje van een neus, die onder een struik aan het scharrelen was. Hij wuifde naar Mama.</span></p>
				<p class="wp-plat"><span>Van dichtbij had hij een korrelige huid, een onderzoekend, ietwat laatdunkend gezicht.</span></p>
				<p class="wp-plat"><span>‘Heil Hitler,’ zei Louis.</span></p>
				<p class="wp-plat"><span>Mama zei dat dit nu haar zoon was. Excuses en trots tegelijk.</span></p>
				<p class="wp-plat"><span>‘Ach,’ zei de man en toen in schoon-Vlaams – ‘Goedendag, hoe gaat het u?’</span></p>
				<p class="wp-plat"><span>‘Goed.’</span></p>
				<p class="wp-plat"><span>‘So,’ zei de man. In het Duits beweerde hij dat de gelijkenis met Mama treffend was, doch, doch, je kon het vooral merken aan de mond, er was daar etwas ähnliches. Tot zijn vreugde ontdekte Louis dat de man Lausengier niet het minste vermoeden had dat de schildwacht met de vlag op het grint bij de ‘Flandria’ dezelfde was als de beleefde en overdreven happig glimlachende zoon van Mama die voor hem stond. Daarom werd Lausengier niet naar de reële oorlog gezonden, te blind, te stom, zonder geheugen. En toch Doktor geworden. Een ferme blokker waarschijnlijk. Geweest. Sindsdien alle leerstof kwijtgespeeld. Tennissen, ja, maar dan nog meteen uitglijden, baksteenrood op de door Dietse Meisjesscharen gewassen en gestreken hagelschone broek.</span></p>
				<p class="wp-plat"><span class="wpt-cursief">‘So.</span><span>’ Lausengier leegde de halfvolle asbak van Mama’s bureau in de grauwmetalen papiermand. Hij vroeg hoe het was, in de </span><span class="wpt-cursief">Hajot</span><span>. Dus toch. Woedend stotterend omdat hij weer een volwassene had onderschat – mijn arrogantie maakt </span><span class="wpt-cursief">mij</span><span> stekeblind, opletten, idioot! – zei Louis dat hij het niet wist. Want de Hajot bestond niet in Vlaanderen. Alhoewel er sprake was dat zij opgericht zou worden, ooit, binnenkort.</span></p>
				<p class="wp-plat"><span class="wpt-cursief">‘So.’</span><span> Het kon hem geen bal schelen. Louis zei dat hij overigens geen deel meer uitmaakte van wat voor een jeugdbeweging ook. Mama viel in en beweerde dat zij het had zien aankomen, het meteen had aangevoeld, dat Louis het niet zou uithouden bij een groepering, daarvoor was hij veel te veel op zijn eentje.</span></p>
				<p class="wp-plat"><span class="wpt-cursief">‘Ach,</span><span>’ zei Lausengier. ‘Maar wat doen we dan met de ontwikkeling van gezonde mannelijke deugden?’ Louis hield zijn stalen gezicht in bedwang, nooit laten merken dat ik de luchtige scherts heb opgevangen.</span></p>
				<p class="wp-plat"><span>‘En wat doen wij met de noodzakelijke initiatieriten, met het vertrouwen in de leiders?’</span></p>
				<p class="wp-plat"><span>‘Henny,’ zei Mama. De Doktor liet het goud in zijn mond zien. Hij had uitzonderlijk brede polsen met gouden krulletjes, waar Bibi Zwo aan likte.</span></p>
				<p class="wp-plat"><span>‘Hij zal het wel </span><span class="wpt-cursief">schaffen</span><span>,’ zei hij alsof Louis er niet bijstond, en groette toen een smalle jongeman in een gerafeld pak die binnengekomen was zonder kloppen. Misschien omdat hij maar één arm had. De jongeman gaf Louis zijn enige hand, hij zag er kalmer, zelfbewuster uit, dan toen hij zo heftig op de Kei inpraatte in de sacristie van de Sint Rochuskerk. Bibi Zwo begon laag te grommen, zijn oren half overeind. Lausengier zei dat het erg vriendelijk was van Monsieur Donkers om langs te komen.</span></p>
				<p class="wp-plat"><span>‘Het duurt maar een kwartiertje,’ zei Mama tot Louis, zij gaf Donkers een bijna lege map.</span></p>
				<p class="wp-plat"><span>‘Tien minuten,’ zei Donkers met een Oost-Vlaams accent, zijn ene arm trok Louis vriendelijk mee. Lausengier knipoogde.</span></p>
				<p class="wp-plat"><span>In een spreekkamertje met reglementen en leuzen aan de wanden zei Donkers: ‘Zet u. Op uw gemak. Ik ga u niet bijten.’</span></p>
				<p class="wp-plat"><span>Een affiche toonde in ijle strenge Dolf Zeebroeck-lijnen een vooroverduikende </span><span class="wpt-cijfers">ss</span><span>-man met op zijn linkermouw ‘Vlaanderen-Korps’ die zijn machinegeweer richtte op een onzichtbaar gebleven harige, stinkende want in bunzingvellen gehulde Aziatische tandeloze donkerogige partizaan. Over de helm van de soldaat waaide een vlag die in vele plooien gehouden werd door een vastberaden kaakspierspannende middeleeuwer, waarschijnlijk Tijl Uilenspiegel, de geest van Vlaanderen. Donkers volgde met zijn vinger de regels van de twee slordig getikte blaadjes in de map en knikte goedkeurend. </span><span class="wpt-cursief">‘Je vois. Je vois.’</span></p>
				<p class="wp-plat"><span>‘Ik heb niets misdaan,’ zei Louis.</span></p>
				<p class="wp-plat"><span>‘Natuurlijk niet. Het is geen kwestie van misdoen.’</span></p>
				<p class="wp-plat"><span>Het kamertje had tralies voor de ramen en er was maar één deur, het was een cel voor weerspannige arbeiders of gevangen sluipschutters.</span></p>
				<p class="wp-plat"><span>‘De voornaamste klacht is duizeligheid, nietwaar?’</span></p>
				<p class="wp-plat"><span>‘Nee,’ zei Louis aarzelend. ‘Toch niet.’</span></p>
				<p class="wp-plat"><span>‘Maar uw moeder heeft dit opgegeven.’</span></p>
				<p class="wp-plat"><span>‘Dat was maar één keer. Het kwam door de lucht die in de bomen hing.’</span></p>
				<p class="wp-plat"><span class="wpt-cursief">‘Oui. Oui.’</span></p>
				<p class="wp-plat"><span>‘Een soort zwavellucht.’</span></p>
				<p class="wp-plat"><span class="wpt-cursief">‘Je vois. Je vois.</span><span> Ik maak me daarover niet veel zorgen. Ook niet over uw nachtelijke en andere polluties, natuurlijk. Ge zijt een grote jongen, dus al een beetje een man. En wij zijn mannen </span><span class="wpt-cursief">entre nous</span><span>.</span></p>
				<p class="wp-plat"><span>Had Louis zijn dolk bij zich gehouden, niet op zijn nachttafel laten liggen, hij had er mee kunnen zwaaien, de éénarmige doen knielen onder het tafeltje, zijn weg kunnen banen tussen de bedienden en de arbeiders in één snelle ren voorbij de verblufte boer in grijs uniform vóór de deur, langs de spoorweg, in de koude akkers.</span></p>
				<p class="wp-plat"><span>‘Gij moet niet beschaamd zijn, omdat ge van meisjes droomt en dat uw lichaam daar op reageert. </span><span class="wpt-cursief">Bon. Voyons un peu.’</span><span> Hij stond op en daarom kwam Louis ook overeind, rillend, alsof het regende binnen in zijn benen.</span></p>
				<p class="wp-plat"><span>‘Doe uw broek eens naar beneden.’</span></p>
				<p class="wp-plat"><span>Louis geloofde dit niet. Hij voelde zijn Untermensch-onderlip zakken.</span></p>
				<p class="wp-plat"><span>‘Nu?’</span></p>
				<p class="wp-plat"><span>‘Ja, nu.’</span></p>
				<p class="wp-plat"><span>Ongelovig maakte Louis zijn bretels los.</span></p>
				<p class="wp-plat"><span>‘Het gaat er alleen maar om dat we uw moeder geruststellen, hè, dat zij niet te veel over u moet piekeren.’</span></p>
				<p class="wp-plat"><span>Hoogrood trok hij met een razende ruk zijn broek en zijn onderbroek naar beneden. O, wat zou zij hiervoor boeten, Constance Seynaeve-Bossuyt, om haar slijmerig netwerk van verklikkerij en verraad, want het was nu duidelijk bewezen dat zij achter Louis’ rug contact had met ofwel Haegedoorn of Bosmans of Genevoix. Genevoix, die was het. Die had Mama schoenen beloofd, zonder bonnen, zonder blozen, zwart geld, in het geniep. ‘</span><span class="wpt-cursief">Voyons voyons</span><span>,’ zei de éénarm en duwde, trok de voorhuid weg, voelde, kneedde de ballen, en sloeg Louis dan op de schouder.</span></p>
				<p class="wp-plat"><span>‘</span><span class="wpt-cursief">Pas de problèmes</span><span>. Alles is perfect. En zeker in de normen, ik weet niet waar uw Mama een probleem is gaan zoeken. Wel, een beetje beter wassen, </span><span class="wpt-cursief">jeune homme. Un peu d’hygiène quand même.’</span><span> Louis hoorde hem niet meer, bloed tampte in zijn slapen.</span></p>
				<p class="wp-plat"><span>‘Wel, dat is rap gebeurd,’ zei Mama. Louis durfde haar niet aan te kijken, de verachtelijke mooie vrouw die hem zo gewetenloos gekrenkt had, bleef krenken met haar zoetsappig flemend lachje.</span></p>
				<p class="wp-plat"><span class="wpt-cursief">‘Aucun problème,</span><span>’ zei Donkers en gaf haar de slappe map terug.</span></p>
				<p class="wp-plat"><span>Overgeleverd aan de vreemdelingen, onder wie zijn moeder, die nu Frans met elkaar spraken (Lausengier, iets langgerekter en nadrukkelijker in de medeklinkers dan de andere twee) zat Louis in Mama’s bureaustoel. Op de gang telefoneerde een Duitser, hij zei twaalf keer: </span><span class="wpt-cursief">‘Jawohl’</span><span>, twee keer ‘</span><span class="wpt-cursief">Jawohl</span><span>, </span><span class="wpt-cursief">Ortsgruppenleiter</span><span>’, het klonk slaafs en rauw tussen de nabije speels afgeraffelde Franse insinuaties, wendingen, binnenpretjes. Alsof ik ze godverdomme niet kan verstaan! </span><span class="wpt-cursief">‘Une insulte au mariage...</span><span> (Wie insulteerde? Hij, Louis?) </span><span class="wpt-cursief">Et à la génération et la travail et l’épargne... gâchant l’énergie...’</span><span> Ongestraft, met Mama als voornaamste medeplichtige, wat zeg ik? als aanstookster, hadden zij het over zijn zonde, de zonde die hem alleen toebehoorde dacht hij. Hier, tussen frivool gekwetter werd zijn zonde op Mama’s bureau gelegd tussen de mappen, asbakken, pennen, telefoon, atlas, koffiekopjes. Louis, in zijn met zweet doordrenkte kleren, met jeuk in zijn gezicht, hoorde Uilenspiegel zeggen dat dit met bloed gewroken moest worden, de Flandern Korpssoldaat zei: </span><span class="wpt-cursief">Rache</span><span> tussen zijn tanden. </span><span class="wpt-cursief">‘Jawohl,</span><span>‘ zei Louis als de telefoneerder. Hij zou haar vernietigen, de aanbiddelijke die daar wuft-Frans stond te kronkelen in een doorzichtig en glazig en glinsterend omhulsel samen met haar samenzweerders, slangen wriemelden uit haar haar.</span></p>
				<p class="wp-plat"><span>Louis glimlachte haar toe. </span><span class="wpt-cursief">Toujours sourire</span><span>.</span></p>
				<p class="wp-witregel"><span> </span></p>
				<p class="calibre1"><span>Eerst trok hij met een meetlat en potlood een vingerbreed lijstje rond de foto en toen verfde hij het lijstje met Oost-Indische inkt zwart. Omdat hij een stompe dikke borstel gebruikte waarmee Papa vóór de oorlog een gouden sausje aanbracht op de vuurrode zijkanten van de jaargangen van </span><span class="wpt-cursief">Ons Volk</span><span> die hij inbond, was het rouwzwart gespikkeld met gouden puntjes. Wat hem passend leek.</span></p>
				<p class="wp-plat"><span>‘Nee,’ zei Heydrich, ‘het moet zilver en zwart zijn, dat zijn de kleuren van politieke soldaten.’ – ‘</span><span class="wpt-cursief">Maul zu</span><span>,’ zei Louis. – ‘Gij zijt overigens vrij laat met uw rouw voor mij. Maanden te laat! Maar ik begrijp het, voor u, Vlamingen, gaat de nagedachtenis van Reimond Tollenaere voor. Daarom hebt gij mij hier ongeëerd maanden laten hangen.’ – ‘Tollenaere is van het kamp van mijn vader, van Dietsland. Vlamingen gaan voor.’ – ‘Op het slagveld maakt de oorlogsgod geen onderscheid in de graden. Want wij worden allen één in de dood. Toch was Tollenaere slechts Untersturmführer.’ – ‘Hij is op het slagveld gestorven, gij niet.’ – ‘Pas op, ge verft het behangpapier mee. Een beetje zorgvuldiger, bitte. Tegenover een held.’ – ‘Ja, </span><span class="wpt-cursief">Protektor</span><span>.’</span></p>
				<p class="wp-plat"><span>Toen zweeg de dode Protektor. Twee mannen die boyscoutsfluitjes bij zich hadden – of scheidsrechtersfluitjes? nee – en die door de Britse regering opgeleid vanuit Schotland werden gezonden, verborgen hun granaten en stenguns onder hun jassen in een voorstad van Praag. De geniale administrateur, schermer, vioolspeler en Protektor richtte zijn pistool naar hen, een granaat ontplofte, in de rook en het stof schoot hij naar zijn belagers die laffelijk vluchtten achter een tram, hij zakte ineen, zijn milt was kapot, hij stierf een week later, de man met het ijzeren hart.</span></p>
				<p class="wp-plat"><span>‘</span><span class="wpt-cursief">Rache</span><span>,’ zei de dode Protektor. ‘Als ge mijn moordenaars vindt betaal ik aan uw vader en moeder één miljoen kronen. Dan zijt ge een beetje uit de nesten.’ – ‘</span><span class="wpt-cursief">Maul zu</span><span>,’ zei Louis stilletjes.</span></p>
				<p class="wp-plat"><span>In het schemerdonker, ruim vóór de fatale seconde waarna alleen soldaten op straat mochten – of koelies, Tintenkulis, met </span><span class="wpt-cursief">Scheine</span><span> – ging Louis met een baksteen onder zijn jas naar de schoenwinkel Genevoix. Maar vond daar een metalen rolgordijn voor de ruiten. Hij wist niets beters te verzinnen dan aan de bel te trekken en hard weg te hollen, de baksteen viel in gruizelementen.</span></p>
				<p class="wp-plat"><span>Belleke-trek. Bah!</span></p>
				<p class="wp-plat"><span>’s Anderendaags mocht hij als keeper in de goal van het College-elftal staan omdat Hendriks zijn moeder zich opgehangen had, een briefje achterlatend: ‘Niemand houdt van mij of van Bolero.’ Bolero was haar Siamese kater die zij eerst vermorzeld had met een voorhamer.</span></p>
				<p class="wp-plat"><span>Het College won op alle fronten, de Vakschool werd omsingeld, teruggedreven, neergeschoten, drie-nul, toen ineens, door iedereen aanwijsbaar afzijds, een slungel van een timmermansleerling doorbrak en een hemelhoog schot afvuurde. Louis zag de bal naar hem dalen als een meloen die uit een vliegtuig viel, hij spreidde zijn armen en bleef staan, het was alsof hij voor het eerst, los van elke herkenbare ruimte, een bal zag, een verweerd lederen rond element (omtrek ongeveer zeventig centimeter, gewicht bijna een halve kilo) dat naarmate het naderde, onwaarschijnlijker werd, vreemder, niet van deze wereld, onaantastbaar, ook hij, Louis, was er nauwelijks en was er toch, op acht meter van zijn goal, hij wou als een omarming met het onbekende, het raadselachtige voorwerp tegemoet vliegen, het viel één meter vóór hem en hupte terug in zijn eigen ruimte, steeds onbereikbaar, en kwam met een boog waarvan de volmaaktheid Louis bleef verstenen, over zijn hoofd in de netten terecht.</span></p>
				<p class="wp-plat"><span>En toen brak zijn ontzetting los en het wild gejouw van een twintig spelers en een tiental toeschouwers.</span></p>
				<p class="wp-plat"><span>Eerwaarde Heer Landegem, de leraar Grieks en scheidsrechter, die in principe neutraal moest zijn, riep: ‘Wat doet ge toch, Seynaeve?’ vooraleer hij naar de middellijn liep. Hij leek wel een muilpeer te willen uitdelen. ‘Wij stonden drie-nul voor, ik dacht dat er wat leven in de brouwerij moest komen,’ zei Louis. Toen hij wat later moest uittrappen vloog zijn schoen – of liever die van Hendriks, die grote platvoeten had – met de bal mee onder honend gejoel. Wat een dag! Meer. Toen hij zich verkleedde merkte hij dat hij in zijn broek gekakt had. </span><span class="wpt-cursief">Rache.</span></p>
				<p class="wp-witregel"><span> </span></p>
				<p class="calibre1"><span>Theo van Paemel bracht een fles jenever mee die door een kennis van hem was gestookt, en vroeg Mama haar aan Doktor Lausengier te geven. ‘Hij weet wel waarom. En zeg hem dat hij niet benauwd moet zijn. Hij mag er gerust van drinken, het is geen methyl waar ge blind van wordt. – En gij, Staf, ge zoudt een beetje op uw woorden moeten letten. De Duitsers horen niet gaarne dat ge overal rondbazuint dat ge bij de Sicherheitsdienst zijt.’</span></p>
				<p class="wp-plat"><span>‘Ik bazuin helemaal niks,’ riep Papa.</span></p>
				<p class="wp-plat"><span>‘Wij hebben getuigen. Ge zegt zulke dingen bij de coiffeur Felix.’</span></p>
				<p class="wp-plat"><span>‘Ikke? Ik kan hoogstens gezegd hebben: ‘‘Ik, als lid van het </span><span class="wpt-cijfers">vnv</span><span> vind dit of dat!”’</span></p>
				<p class="wp-plat"><span>‘Maar gij zijt geen lid van het </span><span class="wpt-cijfers">vnv</span><span>.’</span></p>
				<p class="wp-plat"><span>‘Bij manier van spreken toch!’</span></p>
				<p class="wp-plat"><span>‘Staf, houd u koest. Dat is voor iedereen het veiligste.’</span></p>
				<p class="wp-plat"><span>‘Als een mens niet eens meer mag redeneren.’</span></p>
				<p class="wp-witregel"><span> </span></p>
				<p class="calibre1"><span>Wat Peter wel toeliet en waar het Bisdom geen been in zag was dat Papa zich als vrijwilliger meldde bij de Eerste Hulp bij Ongevallen zodra de alarmsirene haar laatste dierlijk gesteun liet wegebben. Omdat hij liefst niet geconfronteerd werd met het bloed van de onschuldige Wallenaren die onder de bommen vielen, regelde Papa het verkeer, met een armband om en een witte blindenstok. Hij brulde de mensen toe en de mensen schreeuwden terug als viswijven: ‘Vuile </span><span class="wpt-cijfers">vnv</span><span>’er.’ Dan wees Papa, met de theatrale gebaren waarmee hij successen had geoogst op de planken als Chinese hoveling, Tiroolse boer, bijrechter, naar de sterren waartussen zich de vliegende forten des doods bevonden en riep: ‘Zijn dat </span><span class="wpt-cijfers">vnv</span><span>’ers?’ Wat het volk zonder kop deed nadenken en waarop het verwensingen riep naar de hemel vol moordenaars.</span></p>
				<p class="wp-plat"><span>Hij kwam meestal tegen de ochtend thuis en viel in zijn stoel. Elke keer zei hij: ‘Nu pas weet ik hoe zwaar de politie het heeft.’</span></p>
				<p class="wp-plat"><span>Die ochtend kon Mama uitslapen omdat de avond en de nacht tevoren het verjaardagsfeest van Doktor Knigge gevierd was bij mijnheer Groothuis. Louis schonk de lichtlichtbruine malt in. Papa ademde zwaar. Hij had puin geruimd.</span></p>
				<p class="wp-plat"><span>Louis zei, terwijl hij zijn oren spitste naar een mogelijk geluid uit Mama’s slaapkamer: ‘Is dat nu om de mensen te helpen dat gij dit doet of omdat ge vindt dat anders de tijd zo traag voorbijgaat en dat gij hier anders toch ongedurig zoudt rondlopen en wachten tot Mama thuiskomt? Ik geloof dat ge het haar kwalijk neemt dat zij tot ’s ochtends wegblijft, nee? Ik kan haar geen ongelijk geven, het is toch beter dat zij wat verzet zoekt.’</span></p>
				<p class="wp-plat"><span>‘Verzet,’ zei Papa. ‘Verzet, zeg dat woord niet. En ‘‘weerstand” ook niet of ‘‘Witte Brigade”.’</span></p>
				<p class="wp-plat"><span>‘Waarom niet? Er is hier toch niemand anders in huis.’</span></p>
				<p class="wp-plat"><span>‘Het is gelijk. De muren hebben oren.’</span></p>
				<p class="wp-plat"><span>‘Goed. Dan zeg ik: distractie. Het is normaal dat zij wat distractie zoekt, zij moet toch hard werken, of niet soms? Ik ben er geweest en ik heb het gezien, zij is de hele tijd in de weer, facturen hier, correspondentie daar. Zij is daar gaarne gezien, zij noemen haar zelfs de ‘‘Madonna van de </span><span class="wpt-cijfers">erla</span><span>” omdat ze gekwetste frezers of lassers verzorgt in de infirmerie. Nee, de enigen die daar nonchalant en laks zijn, zijn de Duitsers zelf, dat heb ik met mijn eigen ogen kunnen constateren. En dat komt omdat het de verkeerde Duitsers zijn, want zij zijn gezond van lijf en leden en toch niet aan het front als echte soldaten; er is dus een reden waarom ze naar het Hinterland verbannen zijn. Volgens mij, maar ik kan mis zijn, komt het omdat ze de gewenste moraal niet hebben, omdat de commandanten aan het front die gasten niet vertrouwen. Toen ik er was heb ik ze Frans horen spreken onder elkaar, zeg nu zelf, wordt dat gedaan, in volle oorlog de taal spreken van onze erfvijand?’</span></p>
				<p class="wp-plat"><span>‘Frans?’</span></p>
				<p class="wp-plat"><span>‘Ja. Omdat ze onder elkaar dingen vertellen die het daglicht niet mogen zien.’ (Dit is de taal van zijn Lord Lister-romans, die verstaat hij het best!) ‘Omdat ze denken dat ze veilig al het gezever kunnen uitbrengen dat hen bezighoudt. Nu, ik verstond heel goed wat zij zeiden en het was niet van het properste. Nee, ik geloof dat er daar adders aan de borst van het Duitse Rijk gekoesterd worden. Want met hun on-Germaanse frivole praat ondermijnen zij de inspanningen van hun leger. In plaats van de scheuren en gaten in hun vliegtuigen, de barsten in hun propellers, in de gaten te houden, kletsen ze in het Frans over </span><span class="wpt-cursief">l’amour romantique</span><span>. Wat het leven kan kosten aan nietsvermoedende piloten en zware kosten meebrengt, want een Messerschmitt vervangen, dat loopt in de honderdduizenden franken.’</span></p>
				<p class="wp-plat"><span>‘</span><span class="wpt-cursief">L’amour romantique</span><span>?’ vroeg Papa, als verwacht.</span></p>
				<p class="wp-plat"><span>‘Onder andere.’</span></p>
				<p class="wp-plat"><span>‘Wat zeiden ze nog meer in het Frans?’</span></p>
				<p class="wp-plat"><span>‘Ik kan u dat beter een andere keer vertellen. Ge zoudt nu beter naar bed gaan.’</span></p>
				<p class="wp-plat"><span>‘Nee, nee.’</span></p>
				<p class="wp-plat"><span>‘Toch wel. Want, moe als ge zijt, zoudt ge verkeerde conclusies kunnen trekken uit iets dat misschien onder hen maar een kinderachtig spelletje is, waar wij, als buitenstaanders, geen zicht op hebben.’</span></p>
				<p class="wp-plat"><span>‘Welk spelletje?’ zei Papa verwilderd.</span></p>
				<p class="wp-plat"><span>‘Luister. In het licht van wat ik daar waargenomen heb als onbevooroordeelde toeschouwer moet ik vaststellen dat er daar in die </span><span class="wpt-cursief">Werkstätte</span><span> mensen op verantwoordelijke posten zijn die daar niet thuis horen.’</span></p>
				<p class="wp-plat"><span>‘Draai niet rond de pot.’</span></p>
				<p class="wp-plat"><span>‘Papa, die Duitsers zijn niet gedreven door de Atlantische gedachte – dat staat voorop. Maar zij gaan ook om met Frans sprekende dokters die met plutocratische beginselen de moraal van de arbeiders ondermijnen, met priesters die ook niet deugen want in hun onderricht wordt nooit de klemtoon op het volkse gelegd, integendeel, die priesters blijven lege filosofieën verkondigen over het joods-christelijk geloof die ons volk in de verdwazing houden. (Kei, Kei, vergeef me want ik weet niet wat ik doe!)</span></p>
				<p class="wp-plat"><span>Terwijl onze jongens dagelijks de hoogste offers brengen, denk maar aan de twee zoons van de kolenhandel hier om de hoek die door Migs getroffen zijn, terwijl wij allemaal samen verenigd pal zouden moeten staan om onze eigenheid als Vlamingen te vrijwaren, is er daar op die kritieke plek iets aan de hand dat eigenlijk rücksichtslos zou moeten verwijderd worden als een rotte appel.’</span></p>
				<p class="wp-plat"><span>‘Wie gaat dat doen?’</span></p>
				<p class="wp-plat"><span>‘Gij niet. Natuurlijk niet. Ik ook niet, maar gij zeker niet. Omdat ge verblind zijt. Wetens en willens wilt ge niet zien dat uw vrouw op de bureaus van de </span><span class="wpt-cijfers">erla</span><span>...’</span></p>
				<p class="wp-plat"><span>‘Zeg verder.’</span></p>
				<p class="wp-plat"><span>‘Dat zij daar het slachtoffer en de slaaf is van haar driften.’ (Ging hij niet te ver? Zijn vader knikkebolde maar bleef luisteren.) ‘Gij kent haar beter dan ik, gij weet hoe zij is. En dat ge dat toelaat, dat moet ge zelf weten. Alleen zult ge straks niet mogen zeggen: ‘‘Mijn kind was op de hoogte en heeft het mij niet, van man tot man, in mijn open aangezicht verteld!”’ </span></p>
				<p class="wp-plat"><span>Louis praatte sneller, want hij meende de naakte voet van zijn moeder gehoord te hebben die uit het bed stapte, de plankenvloer kraakte.</span></p>
				<p class="wp-plat"><span>‘Waarom verzorgt zij haar huishouden niet? Er zijn zo veel vrouwen die werken en na hun werk hun gezin in stand trachten te houden. Zij, zij staat daar te ginnegappen als die Luizegier zich in het Frans </span><span class="wpt-cursief">lustig</span><span> maakt over de meeste vrouwen in Vlaanderen die hij betitelt als </span><span class="wpt-cursief">‘‘des pondeuses soumises”</span><span> (een uitdrukking over Duitse vrouwen die Louis opgevangen had van meneer Tierenteyn tijdens een bridgepartij in de ‘Patria’). ‘</span><span class="wpt-cursief">Pondeuses</span><span>, eieren bebroedende vrouwen. Waarmee hij de normen, begrippen, leitmotieven van ons ras belachelijk wilde maken. Dat Mama dit gedoogde, ik kon het niet verstaan! Ik werd met afgrijzen vervuld.’</span></p>
				<p class="wp-plat"><span>Herkende Papa dit laatste als regelrecht voortkomend uit ‘De Diamantenmoorden’, een recente </span><span class="wpt-cursief">Lord Lister</span><span>? Papa haalde zijn schouders op. Zijn ogen vielen dicht. Hij wreef over zijn schedel die zwart was van het roet dat uit de verwoeste huizen was gedaald.</span></p>
				<p class="wp-plat"><span>‘Het zal een of ander spelletje geweest zijn, maar toch hoorde ik de Luizengier zeggen: </span><span class="wpt-cursief">‘‘Je te veux</span><span>.”’ </span></p>
				<p class="wp-plat"><span>‘Tegen wie?’</span></p>
				<p class="wp-plat"><span class="wpt-cursief">‘Je te veux, Constance, à outrance.’</span><span> Louis was verbaasd-trots op het rijm dat zo maar in hem opkwam.</span></p>
				<p class="wp-plat"><span>‘Wat wil dat zeggen: à outrance?’</span></p>
				<p class="wp-plat"><span>‘Tot de dood ons scheidt of zoiets.’</span></p>
				<p class="wp-plat"><span>‘Ik vermoord haar,’ zei Papa, maar toen Mama om halftwaalf naar beneden kwam was hij te moe om te moorden, hij sliep in zijn stoel, met zijn rug tegen het behang, met open borrelende mond, en sloeg in zijn slaap naar de dwarrelende Miezers die zich vermenigvuldigden in zijn door mijn propaganda-Abteilung aangetaste hersenlobben. Mama had haar wenkbrauwen uitgedund. Met een propje watten dat rook naar de apothekerij Paelinck bette zij de gewelfde bogen boven haar oogleden, de iele haartjes.</span></p>
				<p class="wp-plat"><span>Dat Louis de geur kon plaatsen kwam omdat op dat ogenblik de apotheker in de radio als een kijvende, preutse Dalle tekeerging tegen de logge Wanten.</span></p>
				<p class="wp-plat"><span>Nonkel Roberts vadsige kop stond nog boller van het ingespannen luisteren.</span></p>
				<p class="wp-plat"><span>‘Wanten, weet gij hoe dat gij vijftig Wallenaars in één konijnenkotje kunt krijgen?’ – ‘Nee ik, Dalle.’ – ‘Door d’r een frietje in te smijten!’ Nonkel Robert’s vele buiklagen schudden. ‘Waar halen ze ’t uit? Waar halen ze ’t uit?’</span></p>
				<p class="wp-plat"><span>Monique, zijn spichtige verloofde (op elk potje past een dekseltje) veegde haar tranen af. ‘Een frietje!’ zei ze hijgend, ‘Waar halen ze ’t uit?’</span></p>
				<p class="wp-plat"><span>Monique was van een welgestelde boerenfamilie, maar de familie was tegen haar verkering met Nonkel Robert, natuurlijk alleen maar om geen bruidsschat te hoeven meegeven, maar dat zou zijn plooi wel vinden, en binnenkort, binnenkort zouden een paar van de twintig koeien en vijftig varkens van Monique’s thuis hun weg wel vinden naar de beenhouwerij van Nonkel Robert, als hij zich geïnstalleerd had, want zoals nu kon het niet meer, in een plaatsje een voorschoot groot. Hij had aan Peter om een lening gevraagd maar Peter deed zo bits de laatste tijd, hij praatte alleen maar over deze gevaarlijke tijden. Peter had de laatste maanden ook geen stap meer in de ‘Rotonde’ gezet, want daar kwamen te veel zwarten, hij bridgede nu uitsluitend in de ‘Patria’. Volgens Nonkel Robert voelde Peter de wind keren.</span></p>
				<p class="wp-plat"><span>‘Hij is altijd een windhaan geweest,’ zei Mama fel. Want Peter kwam ook niet meer in de Oudenaardse Steenweg.</span></p>
				<p class="wp-plat"><span>‘Wanten, ik ga u een keer een straf Vlaams historietje vertellen!’ – ‘Ja maar, pas op, hè, ik ben een Vlaming’ – ‘Dat geeft niet, Wanten, dan ga ik het u drie keer vertellen!’ Nonkel Robert en Monique vielen in elkaars armen.</span></p>
				<p class="wp-plat"><span>‘Toch is dat minder,’ zei Papa. ‘’t Is het ogenblik niet om met Vlamingen de zot te houden.’</span></p>
				<p class="wp-plat"><span>‘’t Was toch een fijntje,’ zei Monique. ‘Ik ga het u drie keer vertellen, zegt ie! – Nog een geluk dat we een keer kunnen lachen, hè, Constance?’ Nonkel Robert loerde in de pan op de kachel. ‘Ik dacht het. Dat ik gestoofde raapjes rook. Zeggen dat we vroeger een bundeltje rapen kochten lijk of dat het een doosje lucifers was. En nu...’</span></p>
				<p class="wp-plat"><span>Mama trok haar jas aan. ‘Weet ge zeker dat ge niet mee wilt?’</span></p>
				<p class="wp-plat"><span>‘Nee,’ zei Papa.</span></p>
				<p class="wp-plat"><span>‘Ik ga naar een concert van Robert Stolz,’ zei Mama tot haar broer en diens schrale verloofde. ‘Hij komt het zelf dirigeren, en ’t schijnt dat hij niet lang meer mee zal gaan met zijn maagoperatie, het is dus het moment om hem in het echt te zien.’</span></p>
				<p class="wp-plat"><span>‘Lijk dat ik onze Staf ken,’ zei Nonkel Robert, ‘zou hij in slaap sukkelen. Ik heb dat ook. Tien maten violen en cello’s en ik ben vertrokken. Daarbij, Staf, met al de rapen die ge gegeten hebt, zoudt ge de muziek meespelen. Want rapen doen het gat gapen!’</span></p>
				<p class="wp-plat"><span>Monique stootte een hevig geproest uit, Nonkel Robert lachte mee, hun huwelijk was in zicht, vol geschater, innig gegiechel.</span></p>
				<p class="wp-plat"><span>De reden waarom Papa niet mee wou naar het concert werd duidelijk toen een uur later de bel ging en Raspe de keuken in kwam. Louis herkende hem met moeite. De man met de gemene tronie die in zijn gulp had zitten foefelen en door Papa uit zijn atelier verjaagd was, zat in het salon waar Papa de open haard had aangemaakt zodra Nonkel Robert met zijn Monique vertrokken was, als een grauwe man met een hard, scherp gezicht dat door de sneeuwstormen van de steppen gepolijst was. Hij had een veel te wijd zondags streepjespak aan waaronder zijn legerlaarzen staken. Zijn uniform werd gewassen en geperst, zei hij, omdat hij morgen naar Vindernisse moest waar een wapenbroeder gehuldigd werd die verleden maand gesneuveld was met het gezicht naar het Oosten. Hij was de hele middag bij kameraden op zoek geweest naar een grammofoonplaat van ‘Siegfried’s Tod’ want in dat achterlijk gat van Vindernisse hadden ze dat natuurlijk niet voorhanden, en het was het minste wat hij voor zijn strijdmakker kon doen. Het heldendodenlied.</span></p>
				<p class="wp-plat"><span>‘Ik heb de hel gezien, Staf,’ zei Raspe.</span></p>
				<p class="wp-plat"><span>Papa schonk hem Elixir d’Anvers in, de laatste gehamsterde fles.</span></p>
				<p class="wp-plat"><span>‘Ik zeg de hele tijd in mijn eigen, ‘‘Pieter Raspe, gij zijt thuis” maar het lukt me niet. Ik ben dáár.’</span></p>
				<p class="wp-plat"><span>Raspe draaide onhandig een sigaret uit een gedeukt blikken doosje, zijn ene hand zat in een wollen want waaruit drie donkerblauwe vingers staken.</span></p>
				<p class="wp-plat"><span>‘En als ik denk aan die democraten die hier op hun gat zitten en kijken vanwaar de wind zal waaien om hun zaakjes te doen.’</span></p>
				<p class="wp-plat"><span>‘Ik heb dikwijls op ’t punt gestaan om mij te melden,’ zei Papa, ‘maar met mijn linkernier...’</span></p>
				<p class="wp-plat"><span>‘Ik zei dat niet voor u, Staf, ge weet dat wel.’</span></p>
				<p class="wp-plat"><span>Raspe zoog de witte lucht diep in zijn borstkas. Niet als Mama die in korte haaltjes vóór in haar mond pufte. Raspe éét de dikke witte walm.</span></p>
				<p class="wp-plat"><span>‘Er zal nooit iets uit dat Vlaanderen van ons komen zolang we niet met zijn allen de dood onder ogen durven zien. Zolang we dat benauwde risicoloze laffe systeem van eigenbelangen de bovenhand laten krijgen. Het is maar op het terrein dat ge dat inziet. Daar en niet elders. Dat ge inziet dat ge als Vlaming de Duitse broeders niet alleen kunt laten vechten. En als ik zeg: broeders, kost mij dat geen moeite meer. In het begin wel. In de eerste maanden als rekruut heb ik dikwijls geschreid, Staf, ik kom er eerlijk voor uit. Hebt ge al een keer een appèl meegemaakt, afgenomen door een Duitse onderofficier, in de opleiding? Eén stofje op de loop van uw geweer en ge vliegt direct de cel in. Ze kraken u, Staf. Ge denkt dat ge iets zijt, iets betekent en ze kraken u, totdat ge een ander zijt na een tijd, iemand die zich totaal inzet.’</span></p>
				<p class="wp-plat"><span>Met zijn bruuske linkerklauw greep Raspe de goudgele fles. ‘Daar, bij ons, kunt ge geen trucjes uithalen. Ge zijt een kameraad door zon en ijs, of ge zijt een blaas, een schijter die in leven probeert te blijven en dan blijft ge niet lang in leven.’</span></p>
				<p class="wp-plat"><span>‘Hoe is ’t eten daar?’ vroeg Papa.</span></p>
				<p class="wp-plat"><span>‘Wij hebben daar niks. Tenzij luizen. Als de foeragewagen een paar dagen wegblijft...’</span></p>
				<p class="wp-plat"><span>‘Wat dan?’ vroeg Louis.</span></p>
				<p class="wp-plat"><span>Hij had zijn vraag te gretig gesteld, Raspe grijnsde hem toe. ‘Louis, mijn jongen, als ge geen ideaal hebt, geen ideaal dat u door merg en been gaat, zoudt ge daar geen oog toedoen ’s nachts, van de verschrikking. Wij bevriezen daar, wij ontploffen daar, wij zijn verplicht van mensen aan stoofhout te kappen, maar wij hebben ons ideaal. Wij gaan er waarschijnlijk aan kapot gaan, wij hebben geen stront in onze ogen, maar de Führer heeft ons nodig en wij hem.’</span></p>
				<p class="wp-plat"><span>Louis voelde zijn ogen branden. ‘Ik zou met u willen meegaan.’</span></p>
				<p class="wp-plat"><span>‘Leer eerst uw lessen,’ zei Papa.</span></p>
				<p class="wp-plat"><span>‘Ja,’ zei Raspe moe. ‘Dat kunt ge beter allemaal doen hier in België, uw lessen leren. Gij die nog altijd denkt dat ge met tactiek en slimmigheid en listen de wereld te lijf moet gaan. En het is waar dat ge met al die trucjes kunt krijgen wat ge wilt. Dat is waar voor u. Niet meer voor ons. Wij gaan met open ogen naar een doel.’</span></p>
				<p class="wp-plat"><span>Veel later, toen de fles Elixir allang leeg was met twee zoemende vliegen erin, toen Papa al vaak ostentatief naar de klok had gekeken, toen de ijzeren namen Kertsj, Voronesj, Dnjepropetrovsk herhaaldelijk dreunden en Louis zijn algebra inkeek, zei Papa: ‘Wie er een les moet geleerd worden, dat zijn die profiteurs die, terwijl gij uw kloten afdraait voor een verenigd Europa en voor de geschiedenis, hier ongestraft hun eigen rasbroeders de modder intrappen.’</span></p>
				<p class="wp-plat"><span>‘Wie hebt ge op het oog, Staf?’</span></p>
				<p class="wp-plat"><span>‘Sommigen.’</span></p>
				<p class="wp-plat"><span>‘Nu weet ik al veel meer.’ Het sarcasme van de oostfrontridder ontsnapte aan zijn vroegere meester.</span></p>
				<p class="wp-plat"><span>‘Sommigen, méér kan ik nu niet zeggen.’</span></p>
				<p class="wp-plat"><span>‘Zeg dan niets, Staf.’</span></p>
				<p class="wp-plat"><span>‘Sommigen die als taak hebben het thuisfront in stand te houden, om niet te zeggen: te versterken...’</span></p>
				<p class="wp-plat"><span>‘Wat doen ze? Smokkelen ze een beetje spek? Kappen ze wat boompjes om?’</span></p>
				<p class="wp-plat"><span>Raspe keek naar de dode open haard die Papa een uur geleden had laten uitgaan. Als Raspe in zijn uniform was gekomen, met zijn eretekens opgespeld, had Papa beslist méér blokken weggehaald van het stapeltje in de kelder.</span></p>
				<p class="wp-plat"><span>‘Wij kunnen beter in de keuken gaan zitten,’ zei Papa. ‘Ik kan u een boterham met smout geven. Of hebt ge geen honger?’</span></p>
				<p class="wp-plat"><span>‘Ik heb altijd honger. Ik ben het gewend.’</span></p>
				<p class="wp-plat"><span>‘Het is beter met een lege maag te vechten,’ zei Louis tot zijn vader, ‘vanwege mogelijke schotwonden in de buik.’</span></p>
				<p class="wp-plat"><span>Met zijn voeten in legerlaarzen op een stoel zei Raspe: ‘Ik heb nog niet eens mijn moeder gezien. Ik ben gisteren aangekomen in Wachteren, de mensen zeiden mij met moeite goedendag. Niet dat ik vind dat ze mij zouden moeten ontvangen zoals het moet, ik versta het, ik ben de verloren zoon, een idealist, maar toch. Mijn moeder is naar haar zuster Emilie in Vichte. Ik stond daar voor een gesloten deur. Ik kon natuurlijk over het muurtje van de hof klimmen, desnoods een ruit inslaan, ik wilde het doen, zot genoeg omdat ik mijn zondagskostuum wilde aantrekken, met een gekleurde plastron na al die tijd, maar dan dacht ik: Voor wie? voor wat?</span></p>
				<p class="wp-plat"><span>‘Want als ik in een café van Wachteren kom is er grote kans dat ik die kwakkels die alleen maar smokkelen en aan profiteren denken met hun hersens tegen de muur zou kwakken. Ik ben dan maar naar het huis van een kameraad in Waregem gegaan, maar die zijn ouders begonnen te schreien en daar heb ik nooit tegen gekund, en dan is het dat ik dacht: Ik ga Staf eens gaan bezoeken die mij heel mijn leven achter de Heidelberg gekloot heeft, misschien dat ik daar een boterham met smout krijg. Het smaakt mij, Staf,’ hij legde het klompje brood als een kleinood op het zeil van de keukentafel, ‘maar het smaakt mij niet genoeg.’ De spijkers van zijn zolen ketsten tegen de vloer. Zijn hoofd raakte bijna de lamp. Papa stond ook op.</span></p>
				<p class="wp-plat"><span>‘Als ik iets voor u kan doen, Staf...’</span></p>
				<p class="wp-plat"><span>‘Er zijn sommige Duitse ambtenaars...’ zei Papa.</span></p>
				<p class="wp-plat"><span>‘Van de </span><span class="wpt-cijfers">erla</span><span>. De directeurs van de </span><span class="wpt-cijfers">erla</span><span>!’ riep Louis.</span></p>
				<p class="wp-plat"><span>‘Wat doen ze?’ vroeg Raspe.</span></p>
				<p class="wp-plat"><span>‘Zij krijgen grote sommen van de ouders van jongens die opgeroepen zijn. Zij worden overladen met cadeaus, soms hele hespen tegelijk, om die jongens niet op het transport te zetten, Louis is mijn getuige.’</span></p>
				<p class="wp-plat"><span>‘Ge wilt zeggen dat die heren de productie saboteren?’</span></p>
				<p class="wp-plat"><span>‘Saboteren is een sterk woord,’ zei Papa.</span></p>
				<p class="wp-plat"><span>‘Zij saboteren,’ zei Louis, ‘onder de invloed van een priester en van een Franskiljonse dokter. Onder de druk van de Witte Brigade.’</span></p>
				<p class="wp-plat"><span>‘Maar wij kunnen dat natuurlijk niet bewijzen,’ zei Papa haastig. ‘En daarbij, het zijn hoge koppen.’</span></p>
				<p class="wp-plat"><span>‘Hoge koppen,’ herhaalde Raspe. ‘Wij hebben verleden maand nog een Hauptsturmführer klein gekregen met zijn allen. Zeer klein. Ge gaat zijn naam in niet één rapport meer tegenkomen.’</span></p>
				<p class="wp-plat"><span>Hij stootte met zijn bevroren verminkte hand tegen Louis’ sleutelbeen. ‘Leer uw lessen,’ zei hij.</span></p>
				<p class="wp-plat"><span>‘Waar gaat ge naar toe? Waar gaat ge slapen?’</span></p>
				<p class="wp-plat"><span>‘Staf, Staf toch. Het Vlaams Legioen redt zich wel. Het zou mij verwonderen als ik binnen het halfuur geen kreeft of een kalkoen eet, al moest ik heel de keuken van het hotel ‘De Zwaan’ aan frieten schieten.’</span></p>
				<p class="wp-plat"><span>Toen Papa terug in de keuken kwam zette hij, niettegenstaande de kou, het raam op een kier om de walm van Raspe’s sigaretten en diens geur van dood en eer en trouw te verdrijven. ‘Gij hebt een held gezien,’ zei hij. ‘Onthou dat heel uw leven.’ Hij knabbelde aan de halve boterham met smout die de held had laten liggen. ‘Moest gij er niet zijn, ik zou er aan peinzen om er ook naar toe te gaan, naar de Krim, Orel, Djepnostrok... Maar dan als chauffeur, bij de </span><span class="wpt-cijfers">nskk</span><span>. Dan ziet ge meer van het land, de meren, het gebergte, de verschillende stammen...’</span></p>
				<p class="wp-witregel"><span> </span></p>
				<p class="calibre1"><span>Louis werd wakker van zacht ruziënde stemmen en van Papa’s vuist die tegen een hoofdkussen sloeg. Niet zoals vroeger, als hij huilde in bed en Papa, vervaarlijk menseneter, binnenvloog en brulde: ‘Gaat ge slapen, ja of nee?’ en met de zwaai van een houthakker zes keer ritmisch vlak naast zijn verstard hoofd op het hoofdkussen ramde. De stemmen waren geknepen, die van Papa eerder klaaglijk, die van Mama uitdagend. Louis kende de uitdrukking op haar gezicht die daar bij paste, een in zichzelf gekeerde koppige pret. Hij voelt dit soms over zijn eigen gezicht trekken, als een wolkje.</span></p>
				<p class="wp-plat"><span>Iets later werd hij nog eens wakker. Raspe stak een van zijn blauwe, bijna zwarte, steenharde vingers in zijn oor en fluisterde in zijn andere oor dat hij van de getapte melk die hij op school kreeg mond- en klauwzeer zou krijgen, en dat hij, Raspe, boter uit de Oekraïne zal smokkelen, alleen voor hem. Daar schrok Louis zozeer van dat hij uit zijn bed sprong. Hij schoof het stugge verduisteringspapier opzij, achter de diepgrijze daken dampte een gelige, lichter wordende lucht, er suisde iets, Papa’s snurkende uithalen, twee honden, ver van elkaar, die signalen gaven naar elkaar. Simone sliep, dromend van een jonge, begaafde vioolspeler.</span></p>
				<p class="wp-plat"><span>In de keuken likte Louis aan de rand van de fles Elixir, er was nog een flauw vermoeden van iets stroperigs. De bodem van een fles heet: de ziel van de fles.</span></p>
				<p class="wp-plat"><span>Hij kroop weer in bed en bijna meteen zat hij op de witte piepende draaimolen van de speelplaats die begon te krijsen en te tollen, Louis wuifde naar Hottentotten, naar smokkelaars, naar Mongolen in immense berenjassen en gleed van de molen want een zuster remde hem af, hij lag tegen de ongelijke keien van de speelplaats tussen traag rollende knikkers. Kom, zei een behaarde stem, mond open. Een onrijp hard zuur peertje van de perelaar werd in zijn mond gestopt, hij slikte brokjes, klokhuizen, steeltjes in. Maar het was helemaal de draaimolen van het Gesticht niet waar hij in zat te zwieren, het was een honderdmaal vergroot speelgoed van felkleurige gelakte blikken vliegtuigjes die schuin aan ijle metalen kabels hingen te snorren, er ontstonden roestige gaten in de vleugels, de propellers smolten, Louis kreeg de slappe lach van de zenuwen. ‘Spring!’ Hij liet de zwellende, krakende kist (kist!) los, zijn parachute wiekte uiteen en werd een bolstaand helderlicht bed waar hij in zakte zonder ooit een bodem te raken en zakkend hoorde hij: </span><span class="wpt-cursief">Komm</span><span>, vlak voor zijn neus blies een golf van de parachute zich op en werd een amberkleurig geschminkte borst, de borst bultte uit een tuniek van dezelfde kleur waarvan de knopen afsprongen maar die geprangd bleef om een lijf zonder hoofd of benen, de tuniek was volgeprikt met decoraties, Louis herkende het IJzeren Kruis, de Palmen, het Eikenloof, het Pour le Mérite, de tepel is de weekste fopspeen, zoet en geurend naar amandelmelk, Louis herkent – hoe kan er ooit een ‘vroeger’ geweest zijn met een herinnering hieraan? – de borst van Rijksmaarschalk Hermann Wilhelm Göring, een vette boerin (maar onbevlekt ontvangen) geperst in een steeds bleker tot hagelwit wordend uniform. </span><span class="wpt-cursief">Komm, sündensklave Mensch</span><span>, zegt de Rijksmaarschalk en hij neigt met zijn vele kinnen tot de gevlochten stormband van zijn kepie Louis’ kruin beroert.</span></p>
				<p class="wp-witregel"><span> </span></p>
				<p class="calibre1"><span>In de weiden achter het College ratelden machinegeweren. Oefeningen. Geschreeuwde bevelen, gejuich.</span></p>
				<p class="wp-plat"><span>De leerlingen schreven af en toe iets op. Niet meer dan strikt nodig. Alleen maar om de Kei de indruk te geven dat ze luisterden. Want de Kei zou, fluisterde men, naar een rusthuis voor priesters afgevoerd worden. Je kon zijn gemompel niet langer meer een les noemen. De les van vandaag, over de erfzonde, was opnieuw uitsluitend voor Louis bestemd: Aan de erfzonde mag niet getwijfeld worden, al is het soms moeilijk te aanvaarden dat wij bepaald worden door een erfelijke morele ziekte. Adam en Eva hebben nu eenmaal van de verboden vrucht gegeten en hebben daarmee iedereen van dan af aan, pasgeboren, besmet.</span></p>
				<p class="wp-plat"><span>Nu ontstaat er evenwel een moeilijkheid. Want het verhaal van de verboden vrucht en de slang et cetera is ontstaan negenhonderd jaar voor Christus. Toen Israël uit het noorden bedreigd werd door de Syriërs. Toen het klokhuis van Israël zelf van binnenuit bedreigd werd door een worm, namelijk de nog steeds heersende vruchtbaarheidsritus van Baal. Ja? Daarom, om het volk van Israël met een beeldend propagandaverhaal in toom te houden werd dit verhaal in omloop gebracht. Want de historie met de slang, dat begreep het volk zeer goed, de slang was het zinnebeeld van de Kanaänse boerengodsdienst. – ‘Ja?’</span></p>
				<p class="wp-plat"><span>Een paar leerlingen op de voorste rijen knikten afwezig.</span></p>
				<p class="wp-plat"><span>‘Ja, maar wat doen wij dan,’ murmelde de Kei en vermeed Louis aan te kijken, ‘met de heilige Paulus die in zijn Romeinse brief beweert dat de zonde in de wereld is gekomen door één mens, waarmee hij Adam bedoelt? Wat doen wij dan met de heilige Augustinus die zegt dat alle ellende in de wereld zijn wortels vindt in deze éne daad?’</span></p>
				<p class="wp-plat"><span>Ja, wat doen wij daarmee? De bel ging. Terwijl de anderen naar buiten stormden graaide de Kei in de vouwen van zijn toog en stopte Louis snel een briefje, nee, een aantal rantsoeneringszegels in de hand.</span></p>
				<p class="wp-plat"><span>‘Dat is voor u. Voor niemand anders, begrepen?’</span></p>
				<p class="wp-witregel"><span> </span></p>
				<p class="calibre1"><span>‘Liefste lieveling Louis, gij hebt waarscheinlijk al dikwijls gedacht Waar is mijn Bekka den laatsten tijd maar Lieveling ik kon niet eerder scrijven van scedert ik bij mijn tante Alicia in Baudroux-sur-Mere ben want er is verscrikkelijk gebeurd dat mijn Papatje die sukkelaar </span><span class="wpt-cijfers">dom</span><span> is geweest in Deutschland en daar ruzie heeft gemaakt met zijn Deutsche Chefs en in een Deutsche </span><span class="wpt-cijfers">bak</span><span> is gevlogen zonder pardon of medelijden en niemand weet waar en misscien voor jaren omdat hij een </span><span class="wpt-cijfers">mes</span><span> bij hem had maar hij heeft altijd een mes bij hem omdat dat gemakkelijk bij de hand is dat weet gij toch Louis, ik moet stoppen van het weenen, wacht, nu liefste Louistje van mijn hart, ik weet dat gij mij in uw hart draagt maar dat gij daar niet over spreekt en ik ook niet vandaar dat ik scrijf want misscien zien wij elkander nooit meer in dit leven want mijn tante Alicia zegt dat ik hier moet blijven den tijd van de oorlog maar ik wil hier weg misscien naar Deutschland om mijn Vaader te zoeken want niemand weet waar hij presies in de ketens ligt. Volgenst tante Alicia hier is het omdat hij iets tegen het goevernement of tegen de Furer gezegt heeft tegen zijn wil maar volgenst mij is het omdat mijn Papatje op een Zigeuner lijkt of op een Egiptenaar en dat lijkt op de Jooden en de Deutschers willen niet dat zulke mensen in de fabriek werken naast de andere arbeiders. Ik ben zo triestig alle dagen surtout savonds maar op een schoonen dag zullen wij samen gelukkig zijn, gij moogt ook naar andere </span><span class="wpt-cijfers">vrouwen</span><span> kijken als gij mij maar in Uw </span><span class="wpt-cijfers">hart</span><span> blijft draagen. Liefste Louis, ik moet nu op de kinderen van Maitre Laveyron gaan passen, het zijn klootzakken van kinderen maar het brengt op en Tante Alicia zegt dat elke frank helpt voor mijn onderoud. Tot het einde van mijn leeven blijf ik u trouw. Rebekka </span><span class="wpt-cijfers">uw liefste</span><span> Cosijns, Rue Arsène Houssaye </span><span class="wpt-cijfers">3</span><span>, in de stad Baudroux-sur-Mere. Van mijn broeder lief hoor ik noiit iets. Hij moet in het klooster der Redentoristen blijven. Surtout de gangen kuisen. Dat ligt in de Kempen. En hoe is het met uw liefte Moeder, Madame Senave? Is zij nog altijd kwaad op ons?</span></p>
				<p class="wp-plat"><span>Kussen en kussen. En </span><span class="wpt-cijfers">trouw</span><span>.’</span></p>
				<p class="wp-witregel"><span> </span></p>
				<p class="calibre1"><span>Genevoix, de Schaarleider, die nu ook het Schiessabzeichen droeg, de lompe Haegedoorn die nu naar het Atheneum ging, Bosmans de Bloedarmoedige, zij deden alsof zij Louis niet opmerkten. Zij stonden in de correcte houding, het ogenblik was plechtig, maar een van hen had toch even zijdelings naar hun vroegere makker kunnen loensen, die naast zijn vader stond, bij de prominenten als Marnix de Puydt, doctor Leevaert, mijnheer Groothuis </span><span class="wpt-cursief">cum suis</span><span>.</span></p>
				<p class="wp-plat"><span>Bosmans huilde toen een dikke padachtige jongen met een zware bril en een sonore stem reciteerde: ‘Hier liggen zij, als zaden in het zand, hoop op de oogst, o vaderland.’ Bosmans moest zich afvragen op welk geschikt ogenblik hij zijn nat gezicht zou kunnen afvegen.</span></p>
				<p class="wp-plat"><span>Heiligschennend hoorde Louis tijdens de rouwhulde voor Staf de Clercq, leider van zijn volk, gestorven aan leverkanker, de gitaar van Django Reinhart met het orkest van Stan Brenders, Swing Een en Veertig dat vanmorgen te horen was in de radio, toen Mama weigerde mee te gaan.</span></p>
				<p class="wp-plat"><span>‘Wat heb ik daar te zoeken?’</span></p>
				<p class="wp-plat"><span>‘Hulde brengen,’ zei Papa, ‘aan Onze Leider die miljaardedju heel zijn leven lang voor ons geijverd heeft, voor ons.’</span></p>
				<p class="wp-plat"><span>‘Voor u misschien. Voor mij niet.’</span></p>
				<p class="wp-plat"><span>‘Hoe durft ge, Constance?’</span></p>
				<p class="wp-plat"><span>‘Gij kende hem niet eens. Gij hebt hem nooit ontmoet.’</span></p>
				<p class="wp-plat"><span>‘Ikke? Watte? In Zevenendertig, toen wij gevochten hebben tegen de Belgische Gendarmes op de IJzerbedevaart heb ik hem persoonlijk nog vlak voor de paarden weggetrokken, in levenden lijve!’</span></p>
				<p class="wp-plat"><span>Mama trok haar neus op en bevestigde de reep zwarte stof die zij uit een onderjurk had geknipt met veiligheidsspelden op Louis’ arm.</span></p>
				<p class="wp-plat"><span>Bij de ingang van de Stadsschouwburg, langs de vele vlaggen en wimpels, marcheerden Louis’ vroegere strijdkameraden, kin naar voren, met gelijk opgetilde knieschijven. De apotheker Paelinck kwam met zijn dochter, beiden in de rouw, bij Papa staan en zei dat men om de meest onbenullige redenen geweigerd had dat hij zou voordragen. ‘En ze kiezen een jongen met géén stem. Kondt gij hem verstaan, Mijnheer Seynaeve? Hij slikte al zijn medeklinkers in.’</span></p>
				<p class="wp-plat"><span>‘Ik kan daar niet over oordelen,’ zei Papa, ‘want ik kende de tekst van buiten.’</span></p>
				<p class="wp-plat"><span>‘Er zat geen beetje leven in die stem.’</span></p>
				<p class="wp-plat"><span>Zij wandelden naast elkaar, in het midden van de straat, naar de Grote Markt. Aan het Belfort hing de Leeuw halfstok. Paelinck zei dat het wegvallen van Staf de Clercq een ramp was, ‘want wie gaan we nu als leider krijgen. Toch zeker Dokter Elias niet? Wij hebben geen geleerde nodig, maar een dader.’ (Doder, misdadiger.) ‘Wij gaan ons laten inpakken door DeVlag! Unitair België gaat zijn kopje weer opsteken want we gaan met zijn allen, als Belgen, door Duitsland opgeslokt worden in een directe Anschluss!’</span></p>
				<p class="wp-plat"><span>Simone hield haar rouwende ogen naar de keien gericht.</span></p>
				<p class="wp-plat"><span>‘Nee, Mijnheer Seynaeve, we moeten waakzaam zijn over wie zijn testament uitvoert.’</span></p>
				<p class="wp-plat"><span>‘Het was niet veel bijzonders,’ zei Papa, ‘en daaraan kunt ge zien hoe dat die mens geleefd heeft. On-baat-zuchtig. Tienduizend frank voor zijn petekind. De grond gekocht voor zijn vrouw voor als zij naast hem zal komen te liggen op ’t kerkhof van Kester. En honderd missen voor zijn zielenzaligheid.’</span></p>
				<p class="wp-plat"><span>‘Ik bedoelde zijn politiek testament, Mijnheer Seynaeve.’</span></p>
				<p class="wp-plat"><span>‘O, pardon.’</span></p>
				<p class="wp-plat"><span>Louis vertraagde, Simone bleef aan zijn zijde.</span></p>
				<p class="wp-plat"><span>‘Ik heb u een hele tijd niet gezien.’</span></p>
				<p class="wp-plat"><span>‘Ik u ook niet,’ zei hij. ‘Had gij mij willen zien dan?’</span></p>
				<p class="wp-plat"><span>‘Waarom niet?’</span></p>
				<p class="wp-plat"><span>‘De muziek was indrukwekkend. Beethoven is altijd indrukwekkend.’</span></p>
				<p class="wp-plat"><span>‘Ik vond het nogal zwaar.’</span></p>
				<p class="wp-plat"><span>‘Toch was het toepasselijk.’</span></p>
				<p class="wp-plat"><span>‘Ik ben niet zo voor klassiek.’</span></p>
				<p class="wp-plat"><span>‘Ik ook niet. Gewoonlijk.’</span></p>
				<p class="wp-plat"><span>‘Ge zijt niet in uniform.’</span></p>
				<p class="wp-plat"><span>‘Ik heb meningsverschillen gehad.’ (Het klonk gewichtig, raadselachtig.)</span></p>
				<p class="wp-plat"><span>‘Ik zie u liever zo. In uw golfbroek.’</span></p>
				<p class="wp-plat"><span>‘Ik ook. Ik wil zeggen: ik zie u ook liever zo dan in dat stom kostuum van de Dietse Meisjesscharen.’</span></p>
				<p class="wp-plat"><span>‘Het staat mij niet.’</span></p>
				<p class="wp-plat"><span>De ruggen vóór hen, die van haar vader en die van zijn vader. Hun eigen beider ruggen werden bewonderd door het rouwende Walle. Hij hoorde zichzelf zingen: ‘Mag ik van u een foto?’</span></p>
				<p class="wp-plat"><span>‘Maar zijt toch een beetje serieus!’</span></p>
				<p class="wp-plat"><span>Tegenover haar grijze, bijna angstige blik zong hij verder: ‘Al is zij nog zo klein, met onderáán het motto: Slechts van u wil ik zijn.’</span></p>
				<p class="wp-plat"><span>‘Dat is van de Ramblers.’</span></p>
				<p class="wp-plat"><span>‘Ja. En het zegt precies wat ik...’</span></p>
				<p class="wp-plat"><span>‘Wat?’</span></p>
				<p class="wp-plat"><span>‘Voor u voel.’</span></p>
				<p class="wp-plat"><span>‘’t Is het moment niet,’ zei zij, en stapte sneller, kwam op de hoogte van haar vader die de buitenwijken van Stalingrad aan het beschrijven was. In de verte zaten Amadeus en Aristoteles op een terras braaf op hun vader te wachten in het herfstzonnetje. Toen renden ze op hem af. De Puydt zei: ‘Staf, zoudt ge een keer voor mijn twee smeerlapjes hier willen afrekenen? Met mijn zwart kostuum in de haast aan te trekken heb ik vergeten geld mee te nemen. En we gaan naar ‘Groeninghe’, daar zijn wij meer onder ons.’</span></p>
				<p class="wp-plat"><span>Onderweg zei hij: ‘Staf, gij die nogal reçu zijt bij de Gestapo, gij zoudt mij een plezier moeten doen, als oude kameraad.’</span></p>
				<p class="wp-plat"><span>‘Maar Marnix toch, ge weet dat ge mij alles kunt vragen.’</span></p>
				<p class="wp-plat"><span>‘D’r is mij ter ore gekomen dat er in die kringen over mijn persoon lasterlijke aantijgingen de ronde doen. Dat er zelfs een aanklacht binnengekomen is. Omdat ik alleen maar whisky drink.’</span></p>
				<p class="wp-plat"><span>‘Kom, kom, Marnix,’ zei Paelinck.</span></p>
				<p class="wp-plat"><span>‘Kan ik het nu helpen dat mijn verhemelte naar whisky staat!’</span></p>
				<p class="wp-plat"><span>‘Wat kan er nu mis zijn aan een glaasje whisky?’ riep Paelinck alsof hij op een podium stond. De tweeling De Puydt wipte aan Simones handen.</span></p>
				<p class="wp-plat"><span>‘Ik denk dat ze denken dat whisky...’ begon Papa.</span></p>
				<p class="wp-plat"><span>‘...de drank van de vijand is!’ riep Paelinck schamper. ‘Wat kunnen de mensen toch kleingeestig zijn! Kijk, ik mocht daarjuist in de schouwburg niet optreden omdat de Arrondissementsreferent Vorming en Stijl vond dat de mensen mijn stem als Dalle zouden herkennen en dat ze zouden lachen. Alsof ik maar één stem heb. Alsof ik goddomme Richard de Derde niet gespeeld heb voor het Landjuweel!’</span></p>
				<p class="wp-plat"><span>‘Ik zou het nog verstaan als ik inderdaad de Britse economie zou ondersteunen,’ zei De Puydt, ‘maar de whisky die ik krijg is meestal bij ons gebrouwen. Zeg dat aan uw Duitse maten, Staf.’</span></p>
				<p class="wp-plat"><span>Op de hoogte van het borstbeeld van Guido Gezelle zei hij: ‘Een tijdje geleden heb ik Canadese whisky geproefd, uit een of andere noodlandende Canadese vliegmachine geroofd. Ik moet eerlijk zeggen dat het mij niet bevallen is, die maïs en die mout, nee, geef mij maar een oprechte scotch die het hoofd niet doet draaien, de tong niet doet zeveren, de tanden niet doet klepperen, de darmen niet opblaast, en de aders schoon openhoudt.’</span></p>
				<p class="wp-plat"><span>Zij stonden met zijn allen samengetroept voor café ‘Groeninghe’, waar een treurmars weerklonk.</span></p>
				<p class="wp-plat"><span>‘Staf, probeer eens mijn dossier in te kijken, dat ik tenminste weet wat de Gestapo tegen mij heeft. En als ge kunt, plaats een goed woordje voor mij. Want tegenwoordig moet ik mijn rust hebben, want ik ben aan een werk bezig dat overrompelend zal zijn.’</span></p>
				<p class="wp-plat"><span>‘Hoe is het met ‘De dood van Descartes’, Mijnheer De Puydt?’ vroeg Louis om Simone te verblinden.</span></p>
				<p class="wp-plat"><span>De Puydt’s gezwollen vrouwelijk gezicht drukte verwarring uit. Hij herkende Louis niet. ‘Descartes? Hoe komt gij daarbij, man? Dat is mijn afdeling niet. Nee, ik ben totaal opgeslorpt door een komedie.’</span></p>
				<p class="wp-plat"><span>‘Toch geen Franse vaudeville?’ vroeg Papa.</span></p>
				<p class="wp-plat"><span>‘Ik zou geen vaudeville kunnen schrijven, zelfs al zou ik het willen. Nee, het wordt aanzienlijk spiritueler, licht maar toch consistent. Het oppervlak, de gratie, maar daaronder het gebeente, het gebinte van de dood, iets in het genre van de cantate ‘Soft notes and gently raised’, van Purcell, die fluiten en continuo, als ge mij kunt volgen.’</span></p>
				<p class="wp-plat"><span>‘Ge hebt gelijk,’ zei Papa. ‘Het mag verheffend zijn, maar niet te zwaar. Voor de gewone mens, wil ik zeggen.’ Hij leek ineens een sombere bui te krijgen, hij wou ook niet naar binnen in het café ‘Groeninghe’. ‘Nee, serieus, Marnix, op een dag als vandaag en na zo’n ceremonie zou ik geen glas door mijn keel kunnen krijgen.’</span></p>
				<p class="wp-plat"><span>‘Ik moet naar huis,’ zei Louis.</span></p>
				<p class="wp-plat"><span>‘Ik niet,’ zei Simone.</span></p>
				<p class="wp-plat"><span>‘Ik ga u een keer komen bezoeken. Als het u past.’</span></p>
				<p class="wp-plat"><span>‘Waarom niet?’ zei zij. Hij stak zijn hand uit, maar zij had zich al omgewend en stapte het café binnen, Aristoteles en Amadeus voortduwend. Door het glas-in-loodraam zag men de mollige gestalte van De Puydt op een bank zakken, in het raam gevangen als in een seculiere tempel voor Vlaamse Koppen.</span></p>
				<p class="wp-plat"><span>Papa sjokte als een oude man huiswaarts.</span></p>
				<p class="wp-plat"><span>‘Gaan ze een standbeeld voor Staf de Clercq oprichten?’</span></p>
				<p class="wp-plat"><span>‘Daar heeft het </span><span class="wpt-cijfers">vnv</span><span> geen geld voor.’</span></p>
				<p class="wp-plat"><span>‘Een gedenkplaat dan, op de gevel van zijn huis?’</span></p>
				<p class="wp-plat"><span>‘Dat zou een schande zijn. Alleen maar een gedenkplaat. Voor iemand die zijn leven gegeven heeft. Het Vlaamse volk is ondankbaar.’</span></p>
				<p class="wp-plat"><span>Hij was elders met zijn gedachten. Zij kwamen langs de ‘Flandria’, de tennisbaan lag verlaten.</span></p>
				<p class="wp-plat"><span>‘Verstaat gij uw moeder? Dat zij niet eens beleefdheid wil opbrengen tegenover zo’n grote Dode? Zij heeft geen hart. Heel mijn leven lang heeft zij mij in de koude laten staan. Heel haar leven was het te veel dat ze een beetje genegenheid toonde. Zij weet niet wat een man nodig heeft. Als ge bedenkt wat voor offers ik gebracht heb, geld, cadeaus, niks is mij te veel geweest, aan haar knieën lag ik en wat heb ik teruggekregen? Koude lucht. Dat komt omdat zij bij haar thuis geen genegenheid heeft gehad. Zij is to-taal misgekweekt! Meerke heeft haar nooit geleerd hoe ze met een man moet omgaan. Weet ge dat, in het begin dat wij getrouwd waren, als wij op bezoek gingen bij kennissen, dat zij daar niet naar het toilet wilde gaan? Zowaar als ik hier loop. Zij hield het op.’</span></p>
				<p class="wp-plat"><span>Hij bleef staan. ‘Zowaar als ik hier sta. Ge gelooft mij niet, hè? Vraag het haar! Ik ga u meer zeggen, gij zijt groot genoeg, wij waren op bezoek voor ’t jubileum van de vicaris, het was meer een receptie, en daar heeft ze het ook een namiddag lang opgehouden en wij komen thuis, en zij kon helemaal niet meer naar het toilet, haar blaas was verstopt, de dokter is moeten komen met een sonde. Wat scheelt er? Ge zijt zo wit...’</span></p>
				<p class="wp-witregel"><span> </span></p>
				<p class="calibre1"><span>‘</span><span class="wpt-cursief">Louis</span><span>, zoudt gij mij niet kunnen koomen haalen? Het is hier zoo wreed. Tante Alicia zegt dat het beeter is dat haar broeder mijn </span><span class="wpt-cijfers">vader</span><span> nooit meer teruggevonden wordt in het </span><span class="wpt-cijfers">gevang</span><span> in Deutschland want dat hij vroeger als zij klein waaren al een deugniet was die niet deugde, dat heeft zij deezen avond gezegd omdat zij kwaad was op mij vanwege dat ik een van de kinderen van Maitre Laveyron op zijn muil geslaagen heb wat hij verdiende, Gaston Laveyron, die espres zijn telloor laat vallen om te zeggen dat ik het geweest ben. Als gij mij niet komt haalen loop ik hier weg al is het onder een trein. Liefste, Liefste, Liefste, denkt gij nog aan uw Rebekka Cosijns? Met de tram tot Doornik, dan neemt gij de boemeltrein naar Charleroi, de vierde halte is Baudroux-sur-Mere en dan vragen aan het café La Fleur en Papier Doré, tegenover de statie.’</span></p>
				<p class="wp-witregel"><span> </span></p>
				<p class="calibre1"><span>Het sneeuwde. Louis kwam van school toen hij vóór de deur van de Cosijns twee Duitse soldaten zag, de kleinste stond met zijn laars op de drempel en had blijkbaar net aangebeld. De andere, die een zeer kleine schedel en een lange nek had op een abnormaal breed bovenlijf, leunde als een straatjongen tegen de gevel en floot ‘Nur nicht aus Liebe weinen’. Toen de kleinste Duitser Louis zag aankomen wendde hij zich helemaal om en riep: ‘Maar wie wij daar hebben?’</span></p>
				<p class="wp-plat"><span>Het was Vuile Sef. Louis wou hard weghollen want je in een Duits uniform verkleden, als op Carnaval, daar kon je voor gefusilleerd worden. Wie in de buurt van zo’n bedrieglijke saboteur gepakt werd kon volgens de Conventie van Genève als medeplichtige beschouwd worden. Of volgens een andere Conventie.</span></p>
				<p class="wp-plat"><span>‘Het is Louis,’ zei Vuile Sef tot de ander die eveneens onrechtmatig vermomd was. Toch was Louis trots dat Vuile Sef zijn naam onthouden had.</span></p>
				<p class="wp-plat"><span>‘Zijn zij niet thuis?’</span></p>
				<p class="wp-plat"><span>‘Bekka is bij haar tante in de Walen, en Tetje is in een klooster.’</span></p>
				<p class="wp-plat"><span>‘In een klooster?’ Vuile Sef lachte hartelijk. Het sneeuwde. In de etalage van de bakkerij waar jaren geleden torentjes gebakjes en bruinkorstige luchtige pistolets en chocoladetaart en éclairs en nonnenscheetjes en boterkoeken en speculaas uitpuilden, stond een dwergpalm. Vuile Sefs weermachtuniform leek op maat gemaakt, toch bleef het Carnaval.</span></p>
				<p class="wp-plat"><span>‘Ik wilde Odiel Tetje laten zien, ik heb er hem zoveel over verteld en nu zit hij in een klooster. Eh wel, merci. ’t Zal voor een andere keer zijn, Odiel. Kom, wij gaan naar ‘De Graaf van Heule’. Het bevel gold ook Louis.</span></p>
				<p class="wp-plat"><span>Louis was nog nooit in ‘De Graaf van Heule’ geweest omdat Papa beweerde dat daar de lucht hing van Jenny’s grootvader van wie heel Walle weet dat hij aan de gele koorts gestorven is en dat Dokter Devilder zaliger het niet heeft aangegeven aan de Inspecteurs voor Volksgezondheid. Natuurlijk rook het er naar een zeer oude koortsige man.</span></p>
				<p class="wp-plat"><span>Odiel deed zijn muts af, zijn hoofd werd nog kleiner. Als je kon kiezen, dan toch liever het waterhoofd van Guido Gezelle. Zij dronken hengstenbier, want daar had Vuile Sef zo dikwijls van gedroomd in El Ageila, aan de Golf van Sydra, waar ze hadden moeten vluchten want het werd daar te warm. ‘Hoeveel graden? Odiel, Odiel, hoeveel graden zou Montgomery hebben?’</span></p>
				<p class="wp-plat"><span>‘De graad van luitenant-generaal,’ zei Odiel met een jongensstem.</span></p>
				<p class="wp-plat"><span>Vuile Sef bestelde een tweede rondje. Louis wist zeker dat hij niet zou betalen. Jenny voelde het ook aan, maar durfde uiteraard haar erfelijk belaste koortsmond niet open te doen. Odiel wilde eigenlijk liever een Spa.</span></p>
				<p class="wp-plat"><span>‘Die jongen kan zich niet amuseren,’ zei Vuile Sef. ‘Geloof het of niet, sedert wij in de Heimat zijn, spreekt hij van terug te gaan. De woestijn, de woestijn, het is het enige dat hem interesseert.’</span></p>
				<p class="wp-plat"><span>‘Hebt ge ’t Vreemdelingenlegioen gezien, in Noord-Afrika?’</span></p>
				<p class="wp-plat"><span>‘Odiel, hebben we ’t Vreemdelingenlegioen gezien?’</span></p>
				<p class="wp-plat"><span>Odiel knikte.</span></p>
				<p class="wp-plat"><span>‘Meestal alleen hun hoofd,’ zei Vuile Sef. ‘De Tunesiërs voetbalden er mee.’</span></p>
				<p class="wp-plat"><span>Jenny vroeg of ze eentje mocht meedrinken. Het mocht.</span></p>
				<p class="wp-plat"><span>‘Wat hebben we niet gezien?’ zei Vuile Sef. ‘In Tripoli. Twee vliegers, geen drie, en ’t vloog allemaal in de lucht, heel de haven, torpedojagers, vrachtschepen, onze boot danste lijk een negerin.’</span></p>
				<p class="wp-plat"><span>‘Een negerin op Carnaval,’ zei Louis die dronken werd, prettig, helder en wazig om de beurt.</span></p>
				<p class="wp-plat"><span>‘Carnaval, dat is lang geleden!’ De schichtige man die rondzwierf bij de kleiputten was helemaal verdwenen. Als bij Raspe hadden de opleiding, de vuurdoop, een andere man gebeeldhouwd in de soldatenkleren. Zou ik ook in zoiets zelfzekers gebronsd kunnen veranderen?</span></p>
				<p class="wp-plat"><span>‘Sef, gij zijt altijd een man van ’t goed leven geweest,’ zei Jenny.</span></p>
				<p class="wp-plat"><span>‘Madame,’ zei Odiel, ‘iemand als Jozef, die maken ze niet meer.’</span></p>
				<p class="wp-plat"><span>‘Als ik het aan mijn hart zou laten komen hebben, maar jongens toch, dan lag ik al lang in het zand,’ zei Vuile Sef.</span></p>
				<p class="wp-plat"><span>‘Maar ge komt er wat mee tegen, Madame,’ zei Odiel als een bezorgde huisvrouw. Hij droeg twee gouden horloges aan zijn pols, met de wijzerplaat naar binnen (als je aan het machinegeweer ligt hoef je je hand niet om te draaien) en een brede zilveren ketting aan zijn rechterhand.</span></p>
				<p class="wp-plat"><span>‘Gij ziet iemand gaarne voor zijn gebreken,’ zei Jenny.</span></p>
				<p class="wp-plat"><span>‘Welke gebreken?’</span></p>
				<p class="wp-plat"><span>‘Kom, Sef, geef toe dat ge een flierefluiter zijt.’</span></p>
				<p class="wp-plat"><span>‘Dat is heel juist, Madame.’</span></p>
				<p class="wp-plat"><span>‘Gij, Odiel, </span><span class="wpt-cursief">Schnauze</span><span>! Of we gaan eens over uw gebreken beginnen! Maar we gaan daar niet over beginnen, Jenny, geef ons nog eentje. ’t Is hier wel niet warm, maar ik sta toch droog lijk een cactus. Wij hebben er gezien, hè, Odiel, cactussen?’</span></p>
				<p class="wp-plat"><span>‘Meer dan genoeg.’</span></p>
				<p class="wp-plat"><span>‘We zeiden dikwijls, die cactus daar zou schoon staan in onze living in Oostende straks, maar begint dat eens mee te sleuren! Alhoewel die van het Afrikakorps ze wel naar huis stuurden, in speciale kisten. Of ze in hun Heimat toegekomen zijn, dat is een andere kwestie. Het zou mij verwonderen.’</span></p>
				<p class="wp-plat"><span>‘En spijten,’ zei Odiel.</span></p>
				<p class="wp-plat"><span>‘Maar zijt gij dan niet in het Afrikakorps?’</span></p>
				<p class="wp-plat"><span>‘Louis toch,’ zei Odiel.</span></p>
				<p class="wp-plat"><span>‘Ze hebben toch geen tropenhelm aan,’ zei Jenny. Het sneeuwde.</span></p>
				<p class="wp-plat"><span>‘Wij hebben onze schoonste tijd gehad in Griekenland,’ zei Odiel, met zijn ongemeen vierkante brede schouders achterovergedrukt schreed hij in een witte tuniek tussen Ionische zuilen, in de wijnrode wijnzwarte zee zat Aristoteles in een trireem, een Latijnse boot.</span></p>
				<p class="wp-plat"><span>‘Waar hij valse cheques getekend heeft,’ zei Vuile Sef.</span></p>
				<p class="wp-plat"><span>‘Dat horen wij niet gaarne,’ zei Jenny.</span></p>
				<p class="wp-plat"><span>‘Voor honderdtachtig duizend frank,’ zei Vuile Sef teder.</span></p>
				<p class="wp-plat"><span>‘Ik heb het voor u gedaan zowel als voor mij.’</span></p>
				<p class="wp-plat"><span>‘Vlindertje,’ zei Vuile Sef.</span></p>
				<p class="wp-plat"><span>Zij hadden in Griekenland vliegensvlug hun biezen gepakt, hun Organisation Todt-pak uitgetrokken en waren in Egypte beland en vandaar in Tunesië, en van die landloperij was nog iets te merken, beiden konden elk moment een kersverse maskerade bedenken, van muts en tuniek en koppelriem veranderen in dierentuinbewakers, tramconducteurs. Elk moment kon ook de Feldpolizei binnenvallen in ‘De Graaf van Heule’. Waren hun pistolen geladen? De verduistering begon om zestien uur veertig. De eerste arbeiders van de </span><span class="wpt-cijfers">erla </span><span>kwamen al uit hun door Mama bewaakte kooien het café binnen en luisterden.</span></p>
				<p class="wp-plat"><span>Louis speelde met de gedachte de twee onbetrouwbare omtoverbare paladijnen mee naar huis te nemen om zijn ouders te verrassen. Maar hij vergat het, hij kreeg een glas aangeboden door een </span><span class="wpt-cijfers">erla</span><span>-jongmens dat zei dat zijn moeder opbloeide als een bloem, het was beledigend plagend kietelend bedoeld, maar misschien ook verzoenend kameraadschappelijk vleiend, het bier klotste in zijn ingewanden, een weids gevoel van slaap overviel hem traag vanuit alle hoeken van het café, de trijp van de gordijnen naderde, sloot zich zachtjes om hem heen, de stem van Vuile Sef die uitdagend snerpender was geworden het laatste uur drong met moeite door, als door een vacht van sneeuw.</span></p>
				<p class="wp-plat"><span>‘...en ik ga mee in alle goede trouw met een Oberleutnant juist nadat ze ons gemitrailleerd hadden met brisantbommen, de </span><span class="wpt-cijfers">raf</span><span>jes, en ik had juist gekookt voor de Oberst, want mijn Oberst was niet erg voor conserves en ik vlieg naar buiten met mijn schortje nog aan, die Oberleutnant zegt: ‘‘Kom, gauw, achter op mijn moto.” Ik houd mij vast aan hem, zestig per uur door het zand en in één keer, terwijl er geen palm te zien was, stopt hij en hij zegt: ‘‘Geef mij al uw geld.” Ik geef het hem en hij snort weg, nooit meer gezien, ik zeg in mijn eigen: ‘‘Sef, ge zijt eraan,” en ik ben drie weken weggebleven, wat dat ik afgezien heb kan ik niet zeggen. Odiel zegt: ‘‘Vertel het, zeg het mij wat dat die vreemde stammen met u uitgestoken hebben.” Ik zeg: ‘‘Ventje, ik kan niet, maar ik heb veel geschreid in mijn schortje...”’ </span></p>
				<p class="wp-plat"><span>‘...Zonder pardon zijn ze, een </span><span class="wpt-cijfers">ss</span><span>-man die aan een ander komt, zelfs gekleed, of die hem een kus zou geven, daar staat prompt de kogel op...’</span></p>
				<p class="wp-plat"><span>‘...wij gaan ons installeren, mijn Odiel en ik, niet te ver van de Markt...’</span></p>
				<p class="wp-plat"><span>‘Ge gaat toch geen café openhouden?’ vroeg Jenny en vroeg of ze nog eentje mocht meedrinken. ‘Drink maar eentje mee,’ zei Louis.</span></p>
				<p class="wp-plat"><span>‘Nee, een winkel in stoffen en gordijnen.’</span></p>
				<p class="wp-plat"><span>‘Hier, in Walle?’</span></p>
				<p class="wp-plat"><span>‘Maar nee, mijn kind. In Oostende. Aan het zeetje. Waar de matrozen zijn.’</span></p>
				<p class="wp-plat"><span>‘De lllaatsche keer daku gezien eb,’ zei Louis, ‘was in ’t zwembad, ge zongt van: Go down Moses.’</span></p>
				<p class="wp-plat"><span>Vuile Sef zong het meteen weer, de arbeiders van de </span><span class="wpt-cijfers">erla </span><span>applaudisseerden.</span></p>
				<p class="wp-plat"><span>‘Bis, bis.’</span></p>
				<p class="wp-plat"><span>Jenny riep: ‘Onnozelaar, direct komen de Duitsers binnen en ik heb al naar de Kommandantur moeten gaan deze week.’</span></p>
				<p class="wp-plat"><span>Odiel zei: ‘Vrouwmens, Jozef mag zingen zo luid als hij wil.’</span></p>
				<p class="wp-plat"><span>‘Swing low, sweet chario-ot.’</span></p>
				<p class="wp-plat"><span>‘Vrouwmens, wij zwijgen voor niemand!’</span></p>
				<p class="wp-plat"><span>‘Bravo!’ riepen de </span><span class="wpt-cijfers">erla</span><span>-jongens.</span></p>
				<p class="wp-plat"><span>‘Old man river,’ achtervolgde Louis tot ver in de straat, tot de gevel van zijn huis die kraakwit was van de sneeuw.</span></p>
				<p class="wp-witregel"><span> </span></p>
				<p class="calibre1"><span>Mama hoestte beneden in de gang. Te veel gerookt. Mama zei met een dikke stem dat zij alleen maar een wandeling gedaan had. ‘Mag dat ook al niet meer, mag ik nog alsteblieft asemen?’</span></p>
				<p class="wp-plat"><span>‘Waarom hebt ge niet van de haring willen eten vanavond?’ riep Papa. ‘Zeg het.’</span></p>
				<p class="wp-plat"><span>‘Het is altijd haring.’</span></p>
				<p class="wp-plat"><span>‘Ach, het is niet fijn genoeg! ’t Moet entrecôte zijn in ’t hotel ‘‘De Zwaan’’!’</span></p>
				<p class="wp-plat"><span>‘Ik had geen honger.’</span></p>
				<p class="wp-plat"><span>‘Omdat ge niet wilde dat uw adem naar haring rook!’ brulde Papa.</span></p>
				<p class="wp-plat"><span>Het licht spatte aan in Louis’ kamer, zij plofte op zijn bed. In haar diep gedecolleteerde jurk met zwarte pailletten zag zij er verhit uit, haar scharlaken mond ging open en dicht alsof ze meezong met een verre song.</span></p>
				<p class="wp-plat"><span>Zij was op Louis’ voeten gevallen, het deed geen pijn.</span></p>
				<p class="wp-plat"><span>‘Hij is zot, zot,’ zei zij en in zijn hemdsmouwen kwam de zot binnengestormd, krijtend: ‘Zeg het, zeg het, aan uw zoon dat gij mij horens zet met de bezetter!‘</span></p>
				<p class="wp-plat"><span>‘Hij is geen bezetter, hij is een eerlijk mens.’</span></p>
				<p class="wp-plat"><span>‘Hoort ge ’t dat zij het toegeeft!’</span></p>
				<p class="wp-plat"><span>‘Ik geef alleen toe dat hij charmant en attent is voor mij.’</span></p>
				<p class="wp-plat"><span>‘En ik niet?’</span></p>
				<p class="wp-plat"><span>‘Nee, gij niet.’</span></p>
				<p class="wp-plat"><span>Papa wees naar haar, de wijde zwarte mouwen van zijn toga wapperden, zijn advocatenbef kwam overeind, de gerechtszaal hield de adem in, de beklaagdenbank veranderde in het bed van een collegejongen. De beschuldigde vrouw, geschminkt, wild, hikte.</span></p>
				<p class="wp-plat"><span>‘Zij blijft ontkennen, zij bijt liever haar tong af dan de waarheid te zeggen en niets dan de waarheid, maar Constance, ge stinkt naar de waarheid!’</span></p>
				<p class="wp-plat"><span>Mama leunde tegen de spijlen van het bed dat piepte. Zij liet zich toen voorovervallen en landde tegen Louis, sloeg haar arm om zijn nek. De waarheid stonk naar wijn en poudre-de-riz. Haar warmte drong tot hem door dwars door de zijden jurk.</span></p>
				<p class="wp-plat"><span>De man, vader noch echtgenoot, rukte aan de spijlen van het bed alsof hij de vrouw en de jongen eruit wou kantelen. Toen stond hij hoogrood onder de lamp die zijn schaarse blonde haar een platina aureool gaf.</span></p>
				<p class="wp-plat"><span>‘Constance, kijk in mijn ogen...’</span></p>
				<p class="wp-plat"><span>‘Nee.’ (Lastige bakvis Mama.)</span></p>
				<p class="wp-plat"><span>‘Kijk in mijn ogen, zeg ik!’</span></p>
				<p class="wp-plat"><span>Zij wentelde haar haar in Louis’ nek, blies kort door haar neus als paarden doen in de weide als de avondmist opkomt.</span></p>
				<p class="wp-plat"><span>‘Ik kan niet, Staf.’</span></p>
				<p class="wp-plat"><span>‘Kom uit dat bed. Die jongen heeft zijn slaap nodig.’</span></p>
				<p class="wp-plat"><span>Haar ene gesperde oog, met de adertjes, met de stekelige zwartgeklodderde wimpers als van het veulentje op zijn rug in die weide.</span></p>
				<p class="wp-plat"><span>‘Ik ga u arrangeren. Constance, ge gaat er alles van weten.’</span></p>
				<p class="wp-plat"><span>‘Als ge dat een keer kon doen, mij arrangeren.’ Zij proestte het uit, hoeven stampten in het doffe gras. Wat wou zij dan? Dat hij haar doodmaakte? Waarom en hoe wou zij, zo laag lacherig, gearrangeerd worden? Waarom stootte Papa nu die grauwe gil uit en graaide hij in haar haar en trok haar overeind, waarbij hij ‘Au’ riep want hij stootte zijn knie aan de ijzeren rand van het bed?</span></p>
				<p class="wp-plat"><span>Met een grijns van pijn die niet helemaal de hoonlach verdreef werd Mama van Louis losgerukt, zij kreeg een schop en een duw, de deur van hun slaapkamer smakte dicht, Papa stommelde de trap af, zij liet vanuit haar bed een lallend en neuriënd gezang horen.</span></p>
				<p class="wp-plat"><span>Papa zat in de sofa van de voorkamer en hapte in een vuistgrote homp broodpudding die hij heel snel uit zijn geheime voorraadkast in het atelier moest gehaald hebben.</span></p>
				<p class="wp-plat"><span>‘Ik kan niet slapen met al uw gedoe,’ zei Louis. ‘Zullen we een partijtje dammen?’</span></p>
				<p class="wp-plat"><span>‘Mijn hoofd staat er niet naar.’</span></p>
				<p class="wp-plat"><span>‘Peinst er niet op.’</span></p>
				<p class="wp-plat"><span>‘Heel mijn leven,’ zei Papa en kauwde, slikte, hapte. ‘Heel mijn leven vanaf de dag dat wij getrouwd zijn...’</span></p>
				<p class="wp-plat"><span>‘Het komt allemaal door de dood van mijn broertje,’ zei Louis.</span></p>
				<p class="wp-plat"><span>‘Ja, trek nog een beetje partij voor haar.’ Toen de pudding op was en hij zijn vingertoppen aflikte: ‘Zij wil niet bekennen, maar ze moet niet bekennen, want het is algemeen geweten in de </span><span class="wpt-cijfers">erla</span><span>, in heel Walle! Zij is gezien! Zij is gehoord! Weet gij hoe hij haar noemt?’</span></p>
				<p class="wp-plat"><span>‘Nee.’ (Niet: Wie?)</span></p>
				<p class="wp-plat"><span class="wpt-cursief">‘Flämmchen, mein Flämmchen.</span><span> Alstublieft!’</span></p>
				<p class="wp-plat"><span>‘Mijn kleine Vlaamse?’</span></p>
				<p class="wp-plat"><span>‘Maar nee! Madam is een vlam! Alstublieft!’</span></p>
				<p class="wp-plat"><span>Hij ging naar de keuken, ik volg als een hondje, hij nam de rode dunne kartonnen doos met broodsuiker, tapte een glas water aan de kraan, en wou beginnen te zuigen. Louis zei: ‘Zouden we geen spekken bakken?’</span></p>
				<p class="wp-plat"><span>‘Geen slecht gedacht.’</span></p>
				<p class="wp-plat"><span>De suiker pruttelde in het pannetje, koekte aan, donkerbruin. Papa proefde ervan. ‘Nog een druppeltje azijn.’ De dampende kleffe massa werd op de blauwe steen van het aanrecht gegoten. Toen het goedje lichter van kleur werd en verhardde rolde Papa het tussen zijn zwartgekloofde drukkershanden tot een worst en knipte die in gelijke, kronkelige stukjes. Zij aten beiden gretig van de veel te hete en te zure snoep. Papa las in een Karl May.</span></p>
				<p class="wp-plat"><span>Het getik van de wekker en het geknars en gekraak van de vermorzelde zoetzure keien, laarzen langs de voordeur, en uit de slaapkamer boven af en toe een walmpje van een geneurie, dat toen doofde. Old Shatterhand en zijn bloedbroeder Winnetou slopen door de prairie, de zilverbuks hield de Sioux en de Kiowa’s op afstand, een tomahawk suisde door de lucht, tientallen bizons vertrappelden en doofden in hun stofwolken het overspel.</span></p>
				<p class="wp-witregel"><span> </span></p>
				<p class="calibre1"><span>De Kei bleef af en toe een paar dagen weg van het College, de leraar Wiskunde zei dat hij dan bij zijn adellijke familie uitrustte. (Zijn wij overigens in deze nieuwe tijd niet allemaal van adel? Ook arbeid adelt, want met de bevestiging van ons volk-zijn en de nieuwe mode van naar onze herkomst te graven, heeft Tante Nora met een tekening van onze stamboom vol wortels, kruinen en vertakkingen bewezen dat de Seynaeves al in de zeventiende eeuw opdoken in Wevelgem, </span><span class="wpt-cursief">vide</span><span> het gemeentearchief aldaar, en met een beetje geluk en vooral tijd geraken wij tot in de notulen van gilden en ambachten.)</span></p>
				<p class="wp-plat"><span>Toen hij die maandag terugkwam miste de Kei twee voortanden. Tijdens het studie-uur, zacht gekras en gekuch, geritsel van bladzijden, las de Kei op zijn troon in de wijde kille studiezaal in een boek </span><span class="wpt-cursief">Ergophobie</span><span> en gaf het toen mee aan Louis voor zijn ouders. Louis bladerde er in, het lag op zijn schooltas op zijn knieën toen hij niettegenstaande de kou in het parkje van de Onze Lieve Vrouwekerk zat.</span></p>
				<p class="wp-plat"><span>Een onderzoek bij tweeduizend openbare asielen in New York wees uit dat de meeste kinderen niet zo maar lui of arbeidsschuw waren maar een aangeboren gebrek hadden, een ziekelijke neiging. Ik, kind van wolkenkrabbers en van Mama, kan er dus niks aan doen dat ik arbeidsschuw ben. Twee factoren hebben schuld, aanleg en milieu. Aha, de stamboom spreekt! En de ervaring van Dr. Hanselmann, bestuurder van het pedagogisch seminarie van Zürich, heeft hem geleerd dat de hoofdschuld ligt bij de ongunstige milieuwerking. Het milieu van Nobiljon-en-thans-steeds-sjofeler-murmelende-zegelringdrager Kei heeft deze werking niet natuurlijk!</span></p>
				<p class="wp-plat"><span>Dat boek was niet voor Louis’ ouders bestemd, de Kei wist duivels goed dat Papa noch Mama het ooit zou lezen. Ik, lui kind, word geacht er in te snuffelen, mijn neiging te bestuderen, ik moet als een onreine kleine kat met mijn neus in mijn arbeidsschuwe zondige pis geduwd worden door de ik die de diagnose stelt op bevel van de Kei.</span></p>
				<p class="wp-plat"><span>‘Als het luie kind zoo een tijdlang vroeger verzuimde weldaden (o.a. scheppend spel) heeft mogen genieten dan zal het vertrouwen, achting en zeker genegenheid gevoelen voor hen die het daartoe in staat stelden.’ Begrepen, dokter Kei! Vroeger verzuimde weldaden, ik ken geen andere.</span></p>
				<p class="wp-plat"><span>En volgens jou zullen zij weer te genieten zijn. </span><span class="wpt-cursief">Voyons, voyons</span><span>, zoals uw collega dokter docteur broekafstroper met wie je samenzweert, zou zeggen.</span></p>
				<p class="wp-plat"><span class="wpt-cursief">Aber, aber.</span></p>
				<p class="wp-plat"><span>Hij durfde het boek niet weg te keilen. Weet je wat, Seynaeve? – Wat, Seynaeve? – Wel Seynaeve, ik voel me vreemd te moede.</span></p>
				<p class="wp-plat"><span>Op een of andere manier ben ik gedeeltelijk verantwoordelijk voor de inkeer (of verwording) van de Kei. Hij heeft mij, lui kind, uitverkoren. Hij geeft mij seinen die ik niet kan opvangen. Waarom spreekt hij steeds vaker over de waardigheid van de mens die bedreigd wordt, vertrapt wordt? Waarom konkelt hij met drie-vier steeds dezelfde kerels van de Retorica, zij trekken zich soms terug in de turnzaal en toen ik toevallig langs kwam, hen </span><span class="wpt-cursief">betrapte</span><span>, joegen zij mij weg met een arrogantie alsof ik stonk. Ik mis Bekka. Ik zal haar leren lezen en schrijven. Ik heb een afschuwelijke trek in chocola. Men zou geen chocoladesmaak in de vitaminen mogen doen, het doet verlangen. Verlangen naar Simone, maar ik kan er niet heen in dat stom geruit hemd van Nonkel Florent (in Engeland dat onverklaarbaar met rust gelaten wordt door de Führer). Ik wil ook niet naar Nonkel Robert, alhoewel ik daar wat gehakt zou krijgen maar dan moet ik dat smeltend geleuter aanhoren over zijn Monique met wie hij gaat trouwen als de lening van Kanunnik Voordekkers doorgaat. Ik wil ook niet naar Tante Nora die mij aanstoot en vraagt hoe het met de liefde is. Dies irae, dies illa. Te allen tijde is de dood een oplossing. Vreemdst te moede, te moeder. Laatst zat een pak van briefjes van twintig frank in haar handtas. Ze zou niks merken.</span></p>
				<p class="wp-plat"><span>Resoluut stapte hij café ‘Groeninghe’ binnen en zei: ‘Noël, geef mij een glas van uw fluitjesbier. En niet te veel schuim alstublieft.’</span></p>
				<p class="wp-plat"><span>Stalingrad.</span></p>
				<p class="wp-plat"><span>Dat Ethiopië de oorlog heeft verklaard aan Duitsland. Brazilië ook.</span></p>
				<p class="wp-plat"><span>Dat er verandering moet komen in de opperste leiding van de Rijkswacht, want er zijn daar majoors en commandanten bij die hun plicht niet doen, Anglofieler zijn dan Churchill, hun best doen om saboteurs door de mazen te laten glippen.</span></p>
				<p class="wp-plat"><span>Stalingrad.</span></p>
				<p class="wp-plat"><span>Dat de voetbalploeg van het </span><span class="wpt-cijfers">vnv</span><span> niet veel voorstelt. Politiek en sport moeten niet gemengd worden.</span></p>
				<p class="wp-plat"><span>Stalingrad.</span></p>
				<p class="wp-plat"><span>Dat ge soms midden op de dag in de straten van ons eigen Walle Radio Londen kunt horen, ik zeg niet waar, iedereen moet weten welke verantwoordelijkheden hij neemt, maar het doet het bloed koken als ge weet dat ze het crapuul van de Toontjesstraat aanzetten om onze koolzaadvelden naar de kloten te helpen, zogezegd omdat de olie dient voor de Weermacht.</span></p>
				<p class="wp-plat"><span>Dat – en dit was dokter Leevaert die naarmate hij dronk meer en meer dokter met talent in Germaanse talen werd – Dat ‘nadat ik heb onderzocht en met mijn analyse de traditionele bewijzen van het Godsbestaan heb verpletterd...’</span></p>
				<p class="wp-plat"><span>‘Ja maar, welke God?’</span></p>
				<p class="wp-plat"><span>‘Die van Aristoteles.’</span></p>
				<p class="wp-plat"><span>‘Aristoteles!’ kreunde Marnix de Puydt. ‘Hij schreide, de jongen, ik heb hem in mijn armen genomen, ik heb hem gezegd: ‘‘Aris, mijn beertje, Papa moet centjes verdienen en daarom moet hij gerust gelaten worden, anders kan hij zijn komedie niet schrijven!” – ‘‘’t Is al komedie wat dat ge zegt,” zei hij, mijn serafijn. ‘‘Ik wil niet bij de nonnen.” Ik zei: ‘‘Aris, Papa en Mama kunnen niet voor u zorgen lijk dat het moet. En daar in het Gesticht van Haarbeke gaat ge verse eitjes krijgen en levendverse boter, recht van de koeien van ’t Gesticht.”’ </span></p>
				<p class="wp-plat"><span>‘Ja, maar welke God?’</span></p>
				<p class="wp-plat"><span>‘De abstracte God, godverdomme luistert toch als ik spreek, de onbewogene allereerste Beweger.’</span></p>
				<p class="wp-plat"><span>‘Noël, beweeg ook eens en geef ons hetzelfde.’</span></p>
				<p class="wp-plat"><span>‘Hetzelfde kan niet, want ge hebt het al binnen,’ zei Noël, zoals tien keer per dag.</span></p>
				<p class="wp-plat"><span>‘Immanuel,’ schreeuwde Leevaert, die dronken is van twee Pale-Ales maar dan twee dagen en nachten kan doorgaan op hetzelfde peil.</span></p>
				<p class="wp-plat"><span>‘Gott mit uns!’</span></p>
				<p class="wp-plat"><span>‘Immanuel Kant...’</span></p>
				<p class="wp-plat"><span>‘Noch wal.’</span></p>
				<p class="wp-plat"><span>‘Sprak met een boer...’</span></p>
				<p class="wp-plat"><span>‘Boeren die ons uitzuigen, ja, maar ondertussen zijn zij het die ons laten overleven.’</span></p>
				<p class="wp-plat"><span>‘Hij zei: Bauer, laten we aannemen dat er een God bestaat, het groot geweten.’</span></p>
				<p class="wp-plat"><span>‘Goed weten.’</span></p>
				<p class="wp-plat"><span>‘Dat wil daarom niet zeggen, Bauer, dat de ziel onsterfelijk is. En de Bauer kauwde op zijn pruim en zei:...’</span></p>
				<p class="wp-plat"><span>‘Op háár pruim, Leevaert, kauwde hij.’</span></p>
				<p class="wp-plat"><span>‘ ‘‘Waarom bestaat hij dan?”’ </span></p>
				<p class="wp-plat"><span>‘Leevaert, ge zijt zat.’</span></p>
				<p class="wp-plat"><span>‘Het is toch simpel. Onze essentie is niets anders dan de inspanning die wij doen om mens te blijven, niet te sterven.’</span></p>
				<p class="wp-plat"><span>‘Gij slaat de nagel op zijn kop, vriend,’ zei Marnix de Puydt. ‘Niet willen sterven. Koning Albert zei het mij. De Puydt,</span><span class="wpt-cursief"> mon ami</span><span>, in uw nonchalance princière voel ik de springveer – </span><span class="wpt-cursief">de ressort</span><span>, zei hij – van iemand die glimlacht tegen de dood. In uw conversatie, mon cher, hoor ik het air dat ik zong in de loopgraven in Veertien-Achttien, </span><span class="wpt-cursief">‘‘Viens, poupoule, viens, poupoule, viens!</span><span>” Ik zei: </span><span class="wpt-cursief">‘‘Je vous remercie, Sire</span><span>,” en ik meende het.’</span></p>
				<p class="wp-plat"><span>‘Dat Kant die god, die beantwoordt aan de </span><span class="wpt-cursief">zoon polipkon...’</span></p>
				<p class="wp-plat"><span>‘Had dus een zoon die poliepen had.’</span></p>
				<p class="wp-plat"><span>‘...herbouwt, maar ditmaal in de God van het geweten.’</span></p>
				<p class="wp-plat"><span>‘En hij heeft het geweten!’</span></p>
				<p class="wp-plat"><span>‘...In de maker van de morele orde.’</span></p>
				<p class="wp-plat"><span>‘Ah, hij was ook van de Nieuwe Orde!’</span></p>
				<p class="wp-plat"><span>‘Precies. Een onsterfelijke salto mortale. Met zijn hart herbouwt hij wat zijn kop verwierp.’</span></p>
				<p class="wp-plat"><span>‘Koning Albert,’ zei Marnix de Puydt, die vaak ontvangen werd aan het Hof als prins der West-Vlaamse Letteren. ‘Koning Albert,’ zei hij, ‘was zo bijziende maar ook zo onhandig dat hij nooit at op officiële banketten omdat hij bang was om verkeerd te lepelen of te prikken. Dat men zijn verschijning als ridderlijk en als van een natuurlijke noblesse beschreef omdat hij zo waardig zijn vorstelijk hoofd rechtop hield, kwam doordat hij geen twintig centimeter ver zag. Alleen thuis met zijn vorstin en een paar doorgewinterde lakeien, stortte hij zich na zo’n banket op zijn speciale terrine van Saksen-Coburgporselein en slurpte lepel- en servetloos en gelukkig een liter uiensoep. Zijn grootste genot evenwel gold treinen. Op de onwaarschijnlijkste momenten, als zijn koninklijke kroon er naar stond, wou hij, per koninklijke trein naar, ik zeg maar iets, Genève. Waardoor ogenblikkelijk alle internationale treinverbindingen en regelingen veranderd, omgedraaid, aangepast moesten worden. Majesteit vertrok met zijn Zwitsers horloge, en een speciaal voor hem in grote kapitalen gekalligrafeerde treingids vlakbij de pince-nez en bleef zo zitten, lang, want onder hem in het Koningsrood fluweel was ook een </span><span class="wpt-cursief">lunette</span><span> voorzien, en dan gebeurde het dat bij de tweeënveertigste kilometer Albert de Eerste eigenhandig aan de noodrem trok. De burggraaf chefmachinist van de trein maakte zijn opwachting. Vorst zei: ‘‘Lummel, volgens mijn speciaal voor mij ontworpen chronograaf zijt gij een minuut en zoveel seconden te laat!” Sidderend stotterde de vicomte, dat de verhitting van de wielen, dat de viaducts, dat imponderabilia, dat het concept tijd, dat het zijn schuld niet was uiteindelijk. ‘‘Wat? Ik, als Koning, heb, ook voor mijn mogelijke vergissingen, mijn verantwoordelijkheden opgenomen...”’ </span></p>
				<p class="wp-plat"><span>‘Puydt, jongen, zo zegt een Koning dat niet. Zo spreken alleen ministers.’</span></p>
				<p class="wp-plat"><span>‘Puydt, ga verder.’</span></p>
				<p class="wp-plat"><span>‘De trein-incunabel werd geconsulteerd, ingenieurs en secretarissen maakten hijgend nieuwe tabellen op. En avant, zei Alpinist, en weer stootte de trein zijn triomfantelijk dampsignaal uit. Tot de volgende haltes. Tot de volgende seances met het perkamenten wetboek van de voorziene, verhoopte, verwanhoopte en, als het Europees verkeer ontredderde en herstelde, tijd. In Genève nam de Koning een douche terwijl de trein rechtsomkeer maakte. Met haken en ogen en vallen en opstaan denderde de trein terug naar Brussel, twistappelige ellende van onze staat. Bekaf maar verzadigd betrad le Roi Chevalier kaarsrechter en trager dan ooit zijn Paleis waar zijn vrouw viool speelde in een democratisch pluralistisch samengesteld kwartet waarvan de drie mannelijke leden elk een platte gouden sigarettenkoker op zak hadden met haar monogram.’</span></p>
				<p class="wp-plat"><span>‘Noël, een whisky voor onze Marnix!’</span></p>
				<p class="wp-plat"><span>‘Want het positivisme herleidt de feiten tot fragmenten, tot het stof van de feiten.’</span></p>
				<p class="wp-plat"><span>‘D’r is al een hele tijd geen bombardement meer geweest.’</span></p>
				<p class="wp-plat"><span>‘Toch wel. In Etterbeek.’</span></p>
				<p class="wp-plat"><span>‘Maurice Chevalier, die toch doorgaat voor de ziel en de </span><span class="wpt-cursief">esprit</span><span> van Frankrijk, zegt dat hij alles te danken heeft aan zijn moeder. Welnu, die moeder is op en top Vlaams!’</span></p>
				<p class="wp-plat"><span>‘En als de mens een doel is en geen middel, dan...’</span></p>
				<p class="wp-plat"><span>‘</span><span class="wpt-cursief">Langsam</span><span>, Leevaert, </span><span class="wpt-cursief">ein guter Mensch geht immer langsam</span><span>,’ zei een glazige Marnix de Puydt en sliep, zijn waggelende Vlaamse Kop zocht en vond de schouder van Leevaert die ongemakkelijk zijn glas naar zijn mond bracht. Het gesnurk uit De Puydt’s mond werd een gegrom, dat zwol en vervaarlijk grolde en zich enkele uren later over de stad Walle verspreidde, dik als rook, de bommenwerpers hadden de opdracht om het station van Walle te vernielen en daarvoor had men in Covent Garden, Engeland, een vierkant getekend waarbinnen alles plat mocht, en in het zuidwesten van dat vierkant lag het gesticht van Haarbeke, waar de toren scheurde, waar de witte draaimolen de lucht in sprong tot tegen de dakgoot, een sterfelijke </span><span class="wpt-cursief">salto mortale</span><span>, en waar drie zusters en zeven kinderen stierven onder wie Aristoteles de Puydt, serafijn.</span></p>
				<p class="wp-witregel"><span> </span></p>
				<p class="calibre1"><span>De helft van het gesticht was verdwenen, de andere helft onherkenbaar. Dit was de speelplaats, putten, krochten waar een ontzaglijke stinkende meteoriet van een moorkop aan flarden was gespat, een opengereten piano lag vol onrijpe kleine peren, dorpelingen wrikten en schraapten met houwelen tussen geblutste melkbussen als hulzen van bommen.</span></p>
				<p class="wp-plat"><span>‘Zuster Eve Marie en Zuster Marie Ange waren in de kapel aan het bidden voor een speciale intentie. Ik heb me nog kwaad gemaakt, ‘‘Zusters, de eerste speciale intentie is in leven blijven voor Onze Lieve Heer!” Maar niet luisteren!’ Zuster Econome zakte op een brok beton waarvan één kant in namaakmarmer was geschilderd. ‘Het beeld van Onze Lieve Vrouw van Smarten is blijven staan. Als ik niet zo triestig was zou ik het een mirakel noemen.’</span></p>
				<p class="wp-plat"><span>Peter sloeg een kruis, Papa meteen ook.</span></p>
				<p class="wp-plat"><span>‘De jongens die in de wijnkelder zaten zijn gered, ik heb ze geteld.’</span></p>
				<p class="wp-plat"><span>Zuster Econome leek op Onze Lieve Vrouw van Smarten, glinsterende parels in olie gedoopt rolden van haar bloedrode oogranden.</span></p>
				<p class="wp-plat"><span>‘Onze Lieve Heer is wreed.’</span></p>
				<p class="wp-plat"><span>‘En Zuster Sint Gerolf?’ vroeg Louis.</span></p>
				<p class="wp-plat"><span>‘Geen schrammetje.’</span></p>
				<p class="wp-plat"><span>‘En zuster Imelda?’</span></p>
				<p class="wp-plat"><span>‘Was bij haar broer in Avelgem.’</span></p>
				<p class="wp-plat"><span>Baekelandt kwam langs, zwengelend met zijn houweel, en zei bars dat volgende week de metselaars zouden komen. ‘Maar dit keer moeten de muren dubbel zo dik, in gewapend beton.’</span></p>
				<p class="wp-plat"><span>‘Baekelmans, ziet ge niet dat we bezig zijn!’</span></p>
				<p class="wp-plat"><span>‘Ja, Zuster Econome, maar d’r zijn er hier in Haarbeke te veel die content zijn dat ’t klooster kapot is. Wij moeten ze laten zien dat we onze kop niet laten hangen! Gewapend beton, zeg ik!’</span></p>
				<p class="wp-plat"><span>Peter trok de twee punten van zijn gilet strak naar beneden, wreef over zijn schedel, vroeg details over de begrafenis, hij wou weg en Zuster Econome die alles merkt, stapte in de richting van de spreekkamer die er niet meer was. ‘Het is onrechtvaardig, Mijnheer Seynaeve.’</span></p>
				<p class="wp-plat"><span>‘Wij moeten bidden, Zuster,’ zei Peter, het hoofd gebogen alsof hij al een tijdje bezig was met een passend gebed.</span></p>
				<p class="wp-plat"><span>‘Kunnen wij iets voor u doen, Zuster, om het even wat?’ vroeg Papa.</span></p>
				<p class="wp-plat"><span>‘Ik zou niet weten wat.’</span></p>
				<p class="wp-plat"><span>‘Vraag maar, Zuster.’</span></p>
				<p class="wp-plat"><span>‘Als wij op zolder gekropen waren dáár, onder de balken... dat dak is blijven staan... Of in de koeienstal bij Baekelmans. Maar wie gaat dat voorzien? En al mijn papier, heel mijn administratie, jaren van mijn leven, ’t is al om zeep.’</span></p>
				<p class="wp-plat"><span>‘Churchill,’ zei Papa. ‘Churchill!’</span></p>
				<p class="wp-plat"><span>‘Louis, ventje, offer uw hart aan Jezus, ’s morgens en ’s avonds.’</span></p>
				<p class="wp-plat"><span>‘Ja, Zuster Econome.’</span></p>
				<p class="wp-plat"><span>Papa en Peter gingen naar de parochiezaal waar Zuster Adam en Zuster Engel opgebaard lagen. Louis mocht niet mee, omdat hij ze toch niet meer zou herkennen. Hij trachtte de exacte plaats van de perelaar terug te vinden, stond er. Ik ben een zwijn want ik wil springen, dansen, gillen in deze verwoeste burcht, in het ontplofte slot.</span></p>
				<p class="wp-witregel"><span> </span></p>
				<p class="calibre1"><span>Als een blok reuzel. Als een reuzenpop, een non voorstellend, die iemand aan het schietkraam van een kermis heeft gewonnen, met een fietspomp heeft opgeblazen en toen in de huiskamer neergezet, zo zat Zuster Sint Gerolf, vreemdsoortig, naast de kachel op anderhalve meter van BoMama. Zij had een blauwgetinte bril op waarvan de poten ongelijk in haar kap geschoven waren. Van haar mondhoeken tot in haar kraag liep een witte streep gedroogde pap. Tante Hélène zei als tegen een baby dat Louis hier was, de kleinzoon van Mijnheer Seynaeve, maar zij reageerde niet.</span></p>
				<p class="wp-plat"><span>‘Zij is braaf,’ zei BoMama die door Zuster Sint Gerolfs nabijheid veel van haar logheid verloren had. Alsof ze minder massief en inert wou zijn dan de non, verschoof zij, wipte zij bijna in haar rotanzetel.</span></p>
				<p class="wp-plat"><span>‘Zij is zeer gewillig en zij luistert goed naar wat we zeggen.’</span></p>
				<p class="wp-plat"><span>‘Zij doet niet anders dan luisteren,’ zei Tante Hélène.</span></p>
				<p class="wp-plat"><span>‘ ‘‘Het is een werk van barmhartigheid,” zei hij,’ gromde BoMama. ‘Ik vraag: ‘‘Wat voor een, welk werk van barmhartigheid?” Maar hij stapte het af. Naar zijn lief. Of naar een van zijn lieven. Of naar Mona. Ik heb mij al zot gepeinsd over dat werk. Eerst dacht ik dat het ‘‘de daklozen herbergen” was maar ik geloof dat het ‘‘de zieken verzorgen” is. Want zij is meer ziek dan dakloos, geloof ik, nee? Want zodra het Gesticht weer opgebouwd is, kan zij een dak krijgen nog schoner dan tevoren.’</span></p>
				<p class="wp-plat"><span>‘Dat is niet moeilijk, met het geld van de Staat.’</span></p>
				<p class="wp-plat"><span>‘Hélène, het meeste geld komt van de Bank van Roeselare en die hangt af van het Bisdom.’</span></p>
				<p class="wp-plat"><span>De non leek een jongere krachtige zuster van de monsterachtige Zuster, zo zeer, zo fel aanbeden in het verleden van het Gesticht.</span></p>
				<p class="wp-plat"><span>‘Ja, wij zitten met haar geschoren. Maar wij zien haar gaarne. Wij wassen haar helegans om de twee dagen.’</span></p>
				<p class="wp-plat"><span>‘Wij?’ zei Tante Hélène scherp.</span></p>
				<p class="wp-plat"><span>‘Bij manier van spreken. Zij krijgt ook de fijnste beetjes van Robert.’</span></p>
				<p class="wp-plat"><span>‘Lever,’ zei Zuster Sint Gerolf.</span></p>
				<p class="wp-plat"><span>‘En koteletten,’ zei BoMama en keek trots naar haar zuster in de nood die gesproken had. ‘Maar zij weet van niks. In het klooster houden ze de zusters onnozel. Ik versta dat ze zich moeten concentreren op de religie, maar ze gaan toch te ver. Zij wist bijvoorbeeld niet eens dat onze Koning hertrouwd is verleden jaar.’</span></p>
				<p class="wp-plat"><span>‘Met een prinses,’ zei Zuster Sint Gerolf.</span></p>
				<p class="wp-plat"><span>‘En hoe heet ze? Ziet ge, dat is ze alweer vergeten.’</span></p>
				<p class="wp-plat"><span>De non zocht in de vier hoeken van de kamer.</span></p>
				<p class="wp-plat"><span>‘Prinses Liliane,’ brulde BoMama.</span></p>
				<p class="wp-plat"><span>Zuster Sint Gerolf haalde haar rozenkrans van tussen de plooien, de zwarte edelgesteenten van de blijde en droevige en glorievolle geheimen rezen en daalden.</span></p>
				<p class="wp-plat"><span>‘Hij brengt dat hier binnen. Een werk van barmhartigheid, zei hij. Zonder mij iets te vragen. Alleen maar om in het Gesticht de barmhartige Samaritaan uit te hangen.’</span></p>
				<p class="wp-plat"><span>‘Moeder, gij zijt toch content dat ge aanspraak hebt, geef toe.’</span></p>
				<p class="wp-plat"><span>‘Trek maar partij voor uw vader, lijk Mona. Maar zij is braaf. Ik probeer haar patience te leren, maar ’t gaat er niet in. Of het zou moeten zijn dat ze ’t zonde vindt van de tijd, dat ze in die tijd haar brevier niet kan lezen of haar paternoster bidden.’</span></p>
				<p class="wp-plat"><span>‘Maar BoMama, zij kan niet lezen.’</span></p>
				<p class="wp-plat"><span>‘Waarom niet, Louis?’</span></p>
				<p class="wp-plat"><span>‘Zij is blind.’</span></p>
				<p class="wp-plat"><span>‘O, die deugniete! Dan heeft ze de hele tijd gedaan alsof zij kon lezen!’</span></p>
				<p class="wp-plat"><span>‘Ik ben geopereerd,’ zei Zuster Sint Gerolf, ‘ik heb de ogen van een dode gekregen.’</span></p>
				<p class="wp-plat"><span>‘Wat? En ge zegt ons daar niets over!’</span></p>
				<p class="wp-plat"><span>Na veel pramen en knetterende vragen en verbaasde uitroepen, zei Zuster Sint Gerolf dat toen haar vader gestorven was, zij zo geschreid had dat zij er blind van geworden was, maar na jaren devotie en versterving had de Heer Jezus haar de ogen van haar dode vader teruggegeven, zij zag niet veel, maar meer dan genoeg. ‘God heeft mij geopereerd.’</span></p>
				<p class="wp-plat"><span>Louis ging dwars door de geur van het sterfputje in de achterkeuken naar de wc. Daar haalde hij de foto van Simone te voorschijn.</span></p>
				<p class="wp-plat"><span>(‘Hier, dat is voor u. Zoals ge al zingend gevraagd hebt.’</span></p>
				<p class="wp-plat"><span>‘Gij staat er schoon op.’</span></p>
				<p class="wp-plat"><span>‘Ik heb het afgesneden, bij de benen. Ik had mijn lelijke schoenen aan.’</span></p>
				<p class="wp-plat"><span>‘Gij zijt veel schoner in het echt.’</span></p>
				<p class="wp-plat"><span>‘Dat zeggen ze allemaal.’</span></p>
				<p class="wp-plat"><span>‘Ik meen het.’</span></p>
				<p class="wp-plat"><span>‘Gij moogt die foto aan niemand tonen. Mijn haar zit niet goed, het was niet gewassen.’)</span></p>
				<p class="wp-plat"><span>Hij bracht de foto aan zijn lippen. Ge moet iemand gaarne zien, met zijn gebreken.</span></p>
				<p class="wp-plat"><span>De verweerde, bleke, vergane kop in de kap blies naar Louis als een kat, haar manier van lachen.</span></p>
				<p class="wp-plat"><span>‘Zij was niet content dat ge wegging,’ zei BoMama. ‘Ge gaat hier moeten blijven logeren.’</span></p>
				<p class="wp-plat"><span>De kat bedaarde en zei een uit haar kattenkoppenhoofd geleerde les: ‘Zij zeggen dat we ziekelijk zijn om uit de wereld te treden, dat wij te lelijk te stom te zot zijn om aan een vent te geraken, zij dwalen.’ Zij hield toen haar hoofd schuin, haakte een vinger naast de poot van haar bril achter haar kap en schudde verwoed.</span></p>
				<p class="wp-plat"><span>‘Zij heeft last van suizingen in haar oren. Ik zeg: ‘‘Zuster, ’t komt door ’t bombardement.” “Nee,” zegt ze, ‘‘’t is Onze Lieve Heer die naar mij schuifelt.”’ </span></p>
				<p class="wp-plat"><span>‘Fluit,’ zei Louis, en BoMama herkende haar man’s pedanterie toen hij koppig doorging. ‘Schuifelen is Zuidnederlands.’</span></p>
				<p class="wp-plat"><span>‘Zij heeft te hoge bloeddruk,’ zei Tante Hélène. ‘Zij mag geen zout eten.’</span></p>
				<p class="wp-plat"><span>‘Zij dwalen,’ zei Zuster Sint Gerolf. ‘Onze roeping is niet van deze wereld.’</span></p>
				<p class="wp-plat"><span>‘Hela, hela, wat is er mis aan deze wereld, Gerolf?’ riep BoMama.</span></p>
				<p class="wp-plat"><span>‘Alles,’ zei de non.</span></p>
				<p class="wp-plat"><span>‘Wat weet gij van de wereld, Gerolf?’</span></p>
				<p class="wp-plat"><span>‘Ik wilde nog iets van de wereld zien voor ik intrad. De gevel van het Vaticaan, Assisi, maar het was te laat, Jezus had mij al aan zijn weerhaak. Het is alles of niets. Jezus wil geen overschotjes.’</span></p>
				<p class="wp-plat"><span>‘Zij heeft nog nooit zoveel achter mekaar gesproken,’ fluisterde Tante Hélène, ‘dat komt omdat gij hier zijt.’</span></p>
				<p class="wp-plat"><span>Herkende de door de luchtaanval ontheiligde, verrezene, tot mens wakker gebombardeerde zuster Louis? Als de rover van het kleinood op haar nachttafel? Vlieghe lag op de tafel, bleke billen, martelaar.</span></p>
				<p class="wp-plat"><span>‘Het is bij u vrouwen dat er ongemak is. Vooral bij de moeders. Omdat zij zonder kinderen te zijn kinderen moeten zijn voor hun kinderen.’</span></p>
				<p class="wp-plat"><span>‘Gij hebt makkelijk spreken,’ zei BoMama, ‘alles wat gij moest doen was op uwe Jezus peinzen en voor de rest lag uw boterham gereed, en dikwijls met Ardeense hesp.’</span></p>
				<p class="wp-plat"><span>‘Het is moeilijk om u gaarne te zien,’ zei de bleke stem. ‘Maar ook moeilijk om u niet gaarne te zien.’</span></p>
				<p class="wp-plat"><span>BoMama stak haar beverige kin naar voren zoals Karel Sijs in de ring tegenover Gustave Roth verleden week in het filmjournaal. ‘Zeg, gij zijt hier niet meer in uw klooster!’</span></p>
				<p class="wp-plat"><span>‘In het klooster zou ik u niet méér gaarne zien dan een ander, want er mag geen bijzondere vriendschap zijn.’</span></p>
				<p class="wp-plat"><span>‘En daarmee, Louis, moet ik mijn pap koelen.’ BoMama leunde vergenoegd achterover. ‘Allee, bid nog een beetje voor ons, dat wij niet te lang in het vagevuur moeten zitten wachten.’</span></p>
				<p class="wp-plat"><span>‘Als,’ zei Zuster Sint Gerolf en met een geroutineerd gebaar gooide zij haar rozenkrans in de lucht en ving de dalende gitzwarte regendruppels op. ‘Als gij vertelt over de prinses.’</span></p>
				<p class="wp-plat"><span>‘Over welke prinses?’</span></p>
				<p class="wp-plat"><span>‘Liliane.’</span></p>
				<p class="wp-plat"><span>‘Hoeveel weesgegroetjes krijg ik dan?’</span></p>
				<p class="wp-plat"><span>‘Een rozenhoedje.’</span></p>
				<p class="wp-plat"><span>‘Dat is vijf keer tien. Hoeveel is dat?’</span></p>
				<p class="wp-plat"><span>Louis vernam het niet, het antwoord ging verloren omdat op dat ogenblik Tante Hélène zei: ‘Zo zijn zij de hele dag bezig, die twee.’</span></p>
				<p class="wp-plat"><span>De twee geblutste oorlogsgodinnen met dezelfde vette gekromde schouders hielden een wapenstilstand, want BoMama vertelde. Tante Hélène vulde moeizaam een kruiswoordraadsel in, verkeerd, ‘oude Belgen’ moest ‘Nerviërs’ zijn en niet die hanenpotige ‘Galliërs’.</span></p>
				<p class="wp-plat"><span>Liliane, de dochter van de gouverneur van Westvlaanderen, werd aan de Engelse Koning gepresenteerd op Buckingham-van-de-drie-Musketiers-Palace, en op het hofbal te Wenen waar de Führer vandaan komt heeft ze gedanst, en iets later haar been gebroken bij het skiën. Zuster Sint Gerolf wist niet wat skiën was, Tante Hélène legde het haar uit, zij geloofde niet dat het mogelijk was. ‘Uwe Jezus liep wel over het water,’ zei BoMama en kabbelde verder. Voor het eerst had Liliane onze Koning in Nieuwpoort gezien en het was een bliksem, haar hart bonsde in haar keel en bleef bonzen zodat zij, drie jaar later, toen eerste minister Pierlot na de capitulatie zo crapuleus onze Koning heeft aangevallen, bijna een hartaanval kreeg van bonzende woede. Zij had zodanig haar zinnen op de Koninklijke weduwnaar gezet – want als ze iets in haar hoofd heeft, heeft ze ’t niet in haar gat, Liliane – dat zij een brief geschreven heeft aan zijn moeder.</span></p>
				<p class="wp-plat"><span>‘Elisabeth, Majesteit, hebt gij geen werkje voor mij aan het hof?’ en van het een komt het ander, een dejeuner in Laeken, een Teaparty – ‘Wat?’ Tante Hélène had geen zin om het exotische woord te verklaren – een ritje met de open Mercedes naar Knokke, en voilà, Kardinaal van Roey heeft het laten voorlezen van alle kansels in alle Belgische kerken, de dag na Sinterklaas, dat hij de eer en het plezier had gehad drie maanden tevoren in de Kapel van Laeken de trouw in te zegenen en dat van nu af aan Liliane prinses van Réthy zal heten. Maar als er een kindje komt, zal het nooit van zijn leven de kroon op zijn hoofd mogen zetten. En de pastoors hadden het nog maar voorgelezen of een paar uur later vielen de Japanners de Amerikanen aan, waar?’ in Pier Arboer, in het ondoordringbare Oosten.</span></p>
				<p class="wp-plat"><span>‘Ja, van het een komt het ander. Allee, begin er nu maar aan, aan uwe paternoster.’</span></p>
				<p class="wp-witregel"><span> </span></p>
				<p class="calibre1"><span>In het atelier gaf een bleekgeel zonnetje de Pruisisch blauw geverfde ramen volgens obscure Farbenlehre-wetten een groene glans. Louis deed iets wat absoluut niet mocht, hij draaide blanco peperdure kwarto blaadjes wit papier tussen de inktrollen van de pedaalmachine. Omdat hij het papier eerst verfrommeld en dan gladgestreken had drong de inkt in het ongelijk zuigend opnemend papier en eenmaal te voorschijn getrokken ontstonden er bladen met nerven, onheilsluchten, salamanders, dwerggestalten, vluchtende moeders. Toen de bel van de voordeur ging en hij Papa uit de verandabak hoorde sloffen, sprong Louis veerkrachtig als Mowgli, geluidloos als Winnetou, katachtig als Sabu achter jute papierbalen.</span></p>
				<p class="wp-plat"><span>‘Tiens, een mens zou geld geven om u te zien,’ zei Papa. ‘Ik dacht dat gij al naar Spanje gevlucht waart.’</span></p>
				<p class="wp-plat"><span>‘De tijden zijn serieus, Staf,’ zei Theo van Paemels kwaaiige stem.</span></p>
				<p class="wp-plat"><span>Zij stonden bij de degelpers. Vanuit de veranda riep een reporter dat Standaard Luik nu vóór stond met twee-nul.</span></p>
				<p class="wp-plat"><span>‘Staf wij zijn gezworen kameraden. Maar vent, wat hebt gij nu weer godverdegodver uitgestoken?’</span></p>
				<p class="wp-plat"><span>‘Staf, een wespennest, zeg ik u.’</span></p>
				<p class="wp-plat"><span>‘Staf, dit is dynamiet!’</span></p>
				<p class="wp-plat"><span>‘Ik weet van niets,’ zei Papa.</span></p>
				<p class="wp-plat"><span>‘Gij weet het wel! Het is uw knecht, Pieter-Raphael Raspe, Nachtegalenlaan eenenzestig, Wachteren, die de klacht heeft ingediend.’</span></p>
				<p class="wp-plat"><span>‘Ik weet van niks.’</span></p>
				<p class="wp-plat"><span>‘Uw Raspe, en ik hoop dat hij met zijn kloten aan een Russische bajonet blijft hangen, heeft een heel dossier ingediend.’</span></p>
				<p class="wp-plat"><span>‘Daar sta ik van te kijken. Ik zal er hem over spreken.’</span></p>
				<p class="wp-plat"><span>‘Maar hij is allang weer naar het Legioen bij Von Manstein aan de Donetz! Heel de </span><span class="wpt-cijfers">erla</span><span>-directie hangt eraan! Staf, hoe hebt ge dat in godsnaam kunnen doen?’</span></p>
				<p class="wp-plat"><span>‘Ik weet van de wereld niet, het is het eerste dat ik hier van hoor.’</span></p>
				<p class="wp-plat"><span>‘In die affaire met Jantje Piroen wist ge ook van niks.’</span></p>
				<p class="wp-plat"><span>De bedwelmende geur van het papier dat uit de balen steeg, die van drukinkt en machinevet. Bijna zo lekker als de geur van het goedje waarmee Mama de lak van haar vingernagels haalde. Mama’s schuld was het, van Jantje Piroen. Crime per Négligence. Jantje Piroen was er een uit de Toontjesstraat, crapuul maar serieus, zijn vader had in Spanje gevochten bij de Roden maar zelf deed hij niet aan politiek, Jantje. ‘O, nooit Madame Seynaeve, wat denkt ge wel? Ik ga mijn best doen, Madame Seynaeve, ge gaat geen klachten horen over mij.’ En als bankwerker in de </span><span class="wpt-cijfers">erla </span><span>deed hij zijn uiterste best, voorkomend, de deur open voor Mama, tot hij na acht weken vertrekken moest naar het </span><span class="wpt-cijfers">erla</span><span>-moederhuis in Leipzig, een van de fatale honderd per maand. Hij kwam in het bureau om zijn gekneusde duim te laten verzorgen door de Madonna van de </span><span class="wpt-cijfers">erla </span><span>en vroeg: ‘Madame Seynaeve, hoe staat het ermee? Want ik zie dat ik op de lijst sta voor het transport.’</span></p>
				<p class="wp-plat"><span>Mama keek op de lijst. ‘Ja, Jantje, ge zijt erbij, wat is er van?’ – ‘Maar Madame Seynaeve, ge weet er toch van?’ Mama onderzocht de gezwollen paarse duim. ‘Wat dat ik weet, Jantje, is dat ge dat hier expres gedaan hebt.’ – ‘Maar, Madame, ge hebt toch met Madame Kerskens gesproken?’ – ‘Madame Kerskens-van-den-overkant, ja, nu dat ge ’t zegt, ze vraagt soms naar u en ik zeg dan dat ge uw best doet.’ – ‘En dat is alles?’ riep Jantje vertwijfeld. Het bleek dat Madame Kerskens die aan de overkant van hun huis woonde, de opdracht gekregen had van Meester Vrielynck (notoire vrijmetselaar, en hardvochtige zoon van Vrielynck de taalkundige Het Leeuw, die zijn vader deerlijk had laten verkommeren) om Mama, haar buurvrouw, te polsen of Jantje Piroen soms geen uitstel kon verleend worden. Want Jantje Piroen was in zijn uiterste nood naar de als Rood bekende anglofiele advocaat Vrielynck gerend, en meester Vrielynck had beweerd dat hij Mama goed kende en dat hij een beslissend woordje zou plaatsen, want dat ze zoiets vaker deed tegen betaling. En of Jantje Piroen hem tweeduizend frank wou betalen. Die zou hij, min zijn commissie van tien procent, aan Madame Seynaeve overhandigen. Mama, in haar verwarring, vertelde dit aan Lausengier. Deze, woedend als Wodan, loeide dat de </span><span class="wpt-cijfers">erla </span><span>en de Wehrmacht gecompromitteerd werden. Proces, chique types, geparfumeerde elegante ridders in uniform, marcheerden binnen. ‘Heil, Heil, Heil.’ Mama ook ‘Heil’. Madame Kerskens-van-den-overkant ook ‘Heil’ maar ze schoot in een slappe lach, vloog bijna buiten. Mama hoort de hele rimram beschuldigingen en kijkt om en ziet Meester Vrielynck tekens naar haar maken, met een vertrokken gezicht, met die rode baard waar witte plukjes in zitten alsof een grijsaard woest spattend rode kool gemorst had. Zij moet getuigen en getuigt de waarheid niets dan de waarheid zo dierbaar aan Papa en kijkt om en ziet Meester Vrielynck ineengedoken zitten, zo miserabel dat de tranen in haar ogen springen, zij zegt: ‘Het spijt mij, meneer, pardon, maar ik moet de waarheid zeggen.’ En Lausengier vergaat ook van ellende als hij zijn Flämmchen ziet snikken. Enfin, Jantje Piroen en Meester Vrielynck worden veroordeeld tot respectievelijk drie en zes maanden. De advocaat gaat in beroep. Met de hemelhoge dossiers en de medeplichtige vrijmetselaars in de administratie zal het een tijdje duren voor dat beroep voorkomt. Jantje Piroen kiest voor de gevangenis en zit bij de saboteurs, de werkonwilligen, de moordenaars. Mama spreekt elke week van hem te gaan bezoeken een dezer dagen.</span></p>
				<p class="wp-plat"><span>‘Het is niet meer als in de gouden tijd van de eerste dagen,’ zei Theo van Paemel bij de degelpers. ‘Staf, ge kon het niet slechter treffen met uw apentoeren. Want met de oude Von Falkenhausen was er te redeneren, ge wist wat voor vlees ge in de kuip had, wij konden maatregelen nemen binnen het kader van zijn instructies.’</span></p>
				<p class="wp-plat"><span>Papa moest nu aan het wiel van de snijmachine draaien, doen alsof hij geen minuut te verliezen had. Louis ademde met zijn mond wijdopen.</span></p>
				<p class="wp-plat"><span>‘’t Is een Chinees, Von Falkenhausen, jaren in China gezeten bij Tsang Kai Tsjek. Geen pretmaker, een serieuze Christen, altijd bezorgd voor zijn ondergeschikten, maar hij wordt uitgerangeerd. Want zij zijn er achter gekomen dat hij alle ordonnanties tegen de vrijmetselaars in zijn papiermand gesmeten heeft.’</span></p>
				<p class="wp-plat"><span>‘Ah, hij is ook van de loge.’</span></p>
				<p class="wp-plat"><span>‘Natuurlijk.’</span></p>
				<p class="wp-plat"><span>‘Zij zitten overal,’ zei Papa grimmig.</span></p>
				<p class="wp-plat"><span>‘Komt daarbij dat de adel niet meer zo gaarne gezien is. Monocles en kroontjes op ’t briefpapier, dat is gepasseerd. En ’t is misschien maar beter, al die Herren von Hier en von Ginder met hun Franskiljonse relaties, die samen zitten te konkelfoezen. Want voor die gasten is het geen oorlog, zijn er geen landsgrenzen, dat plakt aan mekaar, het groot geld en het blauw bloed. Alhoewel de Oude rechtvaardig is. Hij ziet de zwarte markt, als het van de kleine mensen is, door de vingers, de grijze markt noemen wij dat, en hij jaagt meer op de grote traffic in het metaal.’</span></p>
				<p class="wp-plat"><span>Op een handbreedte van Louis die kramp in zijn kuiten kreeg, snelde een rijtje rode miertjes en kruiste een even rechtlijnige colonne, er was druk verkeer rond een tiental verfrommelde toffeepapiertjes waarop geen stof lag. Heimelijke snoeper Papa, egoïst.</span></p>
				<p class="wp-plat"><span>‘Raspe moet dag en nacht bezig geweest zijn met zijn dossier. Of hulp gehad hebben? Van wie, Staf?’</span></p>
				<p class="wp-plat"><span>‘Van mij niet.’</span></p>
				<p class="wp-plat"><span>‘Wat denkt ge van Groothuis?’</span></p>
				<p class="wp-plat"><span>‘Nooit. Die zal zijn handen hier niet aan vuilmaken.’</span></p>
				<p class="wp-plat"><span>‘Het gaat over corruptie, Staf, dwazekloot! Het aankoopbureau van het vierjarenplan wordt erin vermeld. Dat dossier komt in de handen van Jungclaus!’</span></p>
				<p class="wp-plat"><span>‘Jungclaus!’ riep Papa, en toen, ‘wie is dat?’</span></p>
				<p class="wp-plat"><span>Van Paemels stem klonk een fractie trager, lager, geladener. ‘Als ge niet weet wie Jungclaus is, man, dan is het toch beter dat ge u niet met onze zaken bemoeit.’</span></p>
				<p class="wp-plat"><span>En zonder enig vooraf waarschuwend geluid werd een papierbaal weggerukt. Vervaarlijk alert, zijn damesrevolver in de hand, met de onwrikbare lichtloze blik van een kabeljauw stond Van Paemel wijdbeens boven Louis. Hij hief zijn voet alsof hij Louis wou vertrappelen.</span></p>
				<p class="wp-plat"><span>‘Maar wat doet gij hier?’</span></p>
				<p class="wp-plat"><span>‘Ons bespioneren voor de Intelligence Service,’ zei Van Paemel grijnzend. ‘Of voor de Sûreté Générale.’</span></p>
				<p class="wp-plat"><span>‘Ik ben in slaap gevallen.’</span></p>
				<p class="wp-plat"><span>‘Slaapt hij altijd in het atelier?’</span></p>
				<p class="wp-plat"><span>‘Nooit.’</span></p>
				<p class="wp-plat"><span>‘Ik heb niks gehoord van wat ge verteld hebt,’ zei Louis. Van Paemel wendde zich af. Louis krabbelde overeind.</span></p>
				<p class="wp-plat"><span>‘Ik weet niet wat ik met die kerel moet beginnen. Hij leert niet, hij doet niet aan sport. Hij ligt hele dagen in boeken te lezen.’</span></p>
				<p class="wp-plat"><span>‘Als het de mijne was, zou ik er wel weg mee weten.’</span></p>
				<p class="wp-plat"><span>‘De principaal van het College zei het, zij hebben dat in geen jaren meegemaakt. ’t Ene jaar bij de allereersten en ’t jaar daarop bij de allerlaatsten.’</span></p>
				<p class="wp-plat"><span>‘Hij moet misschien eens zijn gedachten verzetten, op vakantie. Waarom stuurt ge hem niet mee met de </span><span class="wpt-cursief">Kinderlandverschickung</span><span>?’</span></p>
				<p class="wp-plat"><span>‘Ik heb er al dikwijls aan gedacht,’ zei Papa die nooit gehoord had van het kinderlijk verstikkende </span><span class="wpt-cursief">schicksal-</span><span>woord.</span></p>
			</div>
		</div>
	


  </div>

  
  <div class="calibreToc">
    <h2><a href="../../qr7waf.html"> Table of contents</a></h2>
     <div>
  <ul>
    <li>
      <a href="9789023449317-A.xhtml#toc-anchor-1">Het verdriet van België</a>
    </li>
    <li>
      <a href="9789023449317-A.xhtml#toc-anchor">Inhoud</a>
    </li>
    <li>
      <a href="9789023449317-B.xhtml#toc-anchor">Het verdriet</a>
      <ul>
        <li>
          <a href="9789023449317-B.xhtml#toc-anchor-1">I Het bezoek</a>
        </li>
        <li>
          <a href="9789023449317-B.xhtml#toc-anchor-2">II Horen en zien</a>
        </li>
        <li>
          <a href="9789023449317-B.xhtml#toc-anchor-3">III De koe ‘marie’</a>
        </li>
        <li>
          <a href="9789023449317-B.xhtml#toc-anchor-4">IV Zuster Sint Gerolf</a>
        </li>
        <li>
          <a href="9789023449317-B.xhtml#toc-anchor-5">V Olibrius</a>
        </li>
        <li>
          <a href="9789023449317-B.xhtml#toc-anchor-6">VI Van een ander kind</a>
        </li>
        <li>
          <a href="9789023449317-B.xhtml#toc-anchor-7">VII De Miezers</a>
        </li>
        <li>
          <a href="9789023449317-B.xhtml#toc-anchor-8">VIII Martelaren</a>
        </li>
        <li>
          <a href="9789023449317-C.xhtml#toc-anchor">IX In Walle</a>
        </li>
        <li>
          <a href="9789023449317-C.xhtml#toc-anchor-1">X BoMama</a>
        </li>
        <li>
          <a href="9789023449317-C.xhtml#toc-anchor-2">XI De eland</a>
        </li>
        <li>
          <a href="9789023449317-C.xhtml#toc-anchor-3">XII Nonkel Florent</a>
        </li>
        <li>
          <a href="9789023449317-C.xhtml#toc-anchor-4">XIII Nonkel Robert</a>
        </li>
        <li>
          <a href="9789023449317-C.xhtml#toc-anchor-5">XIV Het Land van de Glimlach</a>
        </li>
        <li>
          <a href="9789023449317-C.xhtml#toc-anchor-6">XV Een knuppeltje</a>
        </li>
        <li>
          <a href="9789023449317-C.xhtml#toc-anchor-7">XVI Het scapulier</a>
        </li>
        <li>
          <a href="9789023449317-C.xhtml#toc-anchor-8">XVII Een verkenning</a>
        </li>
        <li>
          <a href="9789023449317-D.xhtml#toc-anchor">XVIII Een gouden bikkel</a>
        </li>
        <li>
          <a href="9789023449317-D.xhtml#toc-anchor-1">XIX Zijn gemene muil</a>
        </li>
        <li>
          <a href="9789023449317-D.xhtml#toc-anchor-2">XX In Bastegem</a>
        </li>
        <li>
          <a href="9789023449317-D.xhtml#toc-anchor-3">XXI Nonkel Armand</a>
        </li>
        <li>
          <a href="9789023449317-D.xhtml#toc-anchor-4">XXII Een timmerman</a>
        </li>
        <li>
          <a href="9789023449317-D.xhtml#toc-anchor-5">XXIII Meerke</a>
        </li>
        <li>
          <a href="9789023449317-D.xhtml#toc-anchor-6">XXIV In Gods gewijde natuur</a>
        </li>
        <li>
          <a href="9789023449317-D.xhtml#toc-anchor-7">XXV Vijgenblaadje</a>
        </li>
        <li>
          <a href="9789023449317-D.xhtml#toc-anchor-8">XXVI Zuster Koedde</a>
        </li>
        <li>
          <a href="9789023449317-D.xhtml#toc-anchor-9">XXVII De mande van de schande</a>
        </li>
      </ul>
    </li>
    <li>
      <a href="9789023449317-E.xhtml#toc-anchor">van België</a>
      <ul>
        <li>
          <a href="9789023449317-E.xhtml#toc-anchor-1">#</a>
        </li>
      </ul>
    </li>
  </ul>
</div>


  </div>
  

  <div class="calibreEbNav">
    
      <a href="9789023449317-E.xhtml" class="calibreAPrev">previous page</a>
    

    <a href="../../qr7waf.html" class="calibreAHome"> start</a>

    
      <a href="9789023449317-G.xhtml" class="calibreANext"> next page</a>
    
  </div>

</div>

</body>
</html>
