<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>9789023449317-H</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../qr7waf.html">Het verdriet van België
</a>
    </h1>
    
    
  
  </div>
  <div class="calibreMetaAuthor">
    Hugo Claus

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="9789023449317-G.xhtml" class="calibreAPrev">previous page</a>
        

        
          <a href="9789023449317-I.xhtml" class="calibreANext"> next page</a>
        
      </div>
    

    
		<div id="x9789023449317-h" class="calibre1">
			<div class="wpo-newpage">
				<p class="calibre1"><span>Papa hielp zwaargewonden in een vrachtwagen laden. De muren laaiden, roetwolken daalden over krijsende mensen, meestal soldaten. Er was iets mis met de sirene. Alhoewel de bommenwerpers al meer dan een uur verdwenen waren, stootte zij nog af en toe amechtig jankende klaagtonen uit. Alle soldaten, ook de niet-getroffenen, schreeuwden, verspreid, zoekend, tussen de hompen vlees. Twee kerken waren geraakt, zei men, van het station was niet veel meer over. De soldaten waren in korte kaki broeken gekleed, de meesten waren op weg naar huis na twee jaar.</span></p>
				<p class="wp-plat"><span>Papa zweette, pufte, maar zonder de haast van de Seynaeves, hij ondersteunde de soldaten met bijna tedere gebaren, kalmeerde een Rode-Kruis-Helferin die spastisch om zich heen sloeg. Sommige soldaten waren onder een kapotte treinwagen gekropen, een luitenant schreeuwde hen toe en zocht hen met zijn zaklantaarn.</span></p>
				<p class="wp-plat"><span>Plotseling hoorde Louis, die in een stilstaande vrachtwagen een stervende soldaat vasthield die zich aan zijn knieën had vastgeklampt, Papa vloeken. Hij had zijn voet bezeerd aan een verwrongen tramrail. Maar toen sjouwde hij verder, aaide, paaide de gewonden.</span></p>
				<p class="wp-plat"><span>De stervende was jong. Hij reutelde iets over </span><span class="wpt-cursief">Blumen</span><span>, hij stonk, zijn ingewanden puilden hier en daar uit zijn jas, maar werden samengehouden door zijn koppelriem. Tegenover Louis zat een verdwaasde Hauptmann die met beide handen een arm in een Luftwaffe-uniform vasthield als een baby. Van de soldaat naast Louis was de kin weg, als weggesneden met een scheermes. Tussen zijn vingers hingen rafels als van een bloedige witte sik. De stervende zei duidelijk: ‘Benjamino’ en luisterde naar iets vlakbij. Hij wou zich oprichten, Louis hield hem vast en reciteerde: ‘Ruhe, Ruhe, bitte, Ruhe, Ruhe.’</span></p>
				<p class="wp-plat"><span>Louis reed zes keer heen en weer met de vrachtwagen, van het station naar het lazaret, tot hij in slaap viel tussen de verhakkelde soldaten, waarna de chauffeur hem niet meer mee wilde hebben.</span></p>
				<p class="wp-plat"><span>Papa zat, onder een dikke laag zwart en grijs stof, in het puin, de zon kwam op, verjoeg de walmen.</span></p>
				<p class="wp-plat"><span>‘Mijn grote teen is gebroken,’ zei Papa, ‘ik kan er niet meer op lopen. Maar als ik die jongens zie, die zo gaarne naar hun Heimat wilden na al die tijd, moet ik mijn mond houden. Maar het doet zeer.’</span></p>
				<p class="wp-plat"><span>Hij stak zijn hand uit naar zijn zoon en zijn zoon die zag dat hij grauw en oud was, trok hem overeind, een vriend in nood, door dik en dun.</span></p>
				<p class="wp-witregel"><span> </span></p>
				<p class="calibre1"><span>‘Maar Staf, ge zoudt lijk zeggen dat ge mankt!’ riep Nonkel Robert.</span></p>
				<p class="wp-plat"><span>‘Mijn enkel is kapot,’ zei Papa en liet zich zakken met gestrekt rechterbeen.</span></p>
				<p class="wp-plat"><span>‘Daarjuist was het uw grote teen,’ zei Louis.</span></p>
				<p class="wp-plat"><span>‘Ik kan ’t niet meer voelen, ’t is al kapot van binnen in mijn voet. Maar het gaat misschien vanzelf weer aangroeien.’</span></p>
				<p class="wp-plat"><span>Toen zij binnenkwamen en hij Nonkel Robert en Tante Monique in hun bebloede witte slagersjassen had gezien, had Louis een ogenblik gedacht, dat zij in hun eentje, onaangekondigd en bescheiden, van hun huis een privé-Lazarett hadden gemaakt, dat zij, in deze monsterlijk vaneengereten nacht, hielpen om het menselijk leed te verzachten, maar zo was het niet. Nonkel Robert schonk Balegemse jenever, Louis kreeg een kwart glaasje met een suikerklontje van Tante Monique. In de garage hakten twee leerjongens zenuwachtig in metershoge stukken vlees die knapten als jonge berken, Nonkel Robert wreef in zijn bebloede handen. Hij had met zijn vrouw en zijn helpers drie paarden weggesleept uit de gebombardeerde trein, en niet één keer had zijn nochtans gammele camionnette het laten afweten. ‘En ge hebt het terrein gezien daar aan de statie!’</span></p>
				<p class="wp-plat"><span>‘Ik ben toch moe,’ zei Tante Monique, ‘van al dat schokken.’</span></p>
				<p class="wp-plat"><span>‘Ik had nog een paar veulentjes op ’t oog maar de Feldpolizei kreeg ons in de gaten. Als zij niet zo bezig waren geweest met het volk dat kolen aan het stelen was, hadden zij mij gepakt. Volgens mijn schatting is er daar tienduizend kilo kolen weggehaald. Neem nu dat er honderd mensen waren en ieder heeft een zak van twintig kilo, en zij lopen drie keer over en weer...’ Hij rekende, kwam er niet uit.</span></p>
				<p class="wp-plat"><span>‘Maar dat volk was niet goed georganiseerd.’</span></p>
				<p class="wp-plat"><span>Papa knikkebolde, afgepeigerd.</span></p>
				<p class="wp-plat"><span>‘Moest ge dit organiseren, met een jonge gast of vijf en twee kleine camions, en ge staat direct gereed als het alarm gaat... Maar ja, ge weet nooit of dat ze nog een keer een kolenhangar gaan treffen...’ Nonkel Robert bracht twee brede lappen paardenvlees.</span></p>
				<p class="wp-plat"><span>‘Hoeveel is mijn schuld?’ vroeg Papa.</span></p>
				<p class="wp-plat"><span>‘Maar broer toch, waar dat gij over spreekt! Wij zijn toch op de wereld om mekaar een pleziertje te doen. Allee, nog een druppel. Wij leven maar één keer.’</span></p>
				<p class="wp-plat"><span>‘Nee, gij niet, Louis,’ zei Papa. Louis kreeg een glas geitenmelk. Hij vroeg zich af of de geit nog in leven was, in dit huis van slachting.</span></p>
				<p class="wp-plat"><span>‘Straks komt ons vader ook zijn vlees halen.’</span></p>
				<p class="wp-plat"><span>‘Eet hij nu paardenvlees?’ zei Papa ineens alert. ‘Waar gaan we dat schrijven?’</span></p>
				<p class="wp-plat"><span>‘Nee, nee, voor hem moet het entrecote zijn.’</span></p>
				<p class="wp-plat"><span>‘Ik dacht al,’ zei Papa. Want Peter had een heilige schrik voor paarden en beweerde dat paarden hysterisch waren omdat ze alles negen of twaalf keer groter zien, zodat een vlinder op de weg een eend wordt, en omdat een merrie van mijnheer Tierenteyn, God hebbe zijn gefusilleerde ziel, eens van pure jaloezie met mijnheer Tierenteyn op hol geslagen was.</span></p>
				<p class="wp-plat"><span>‘Hij heeft zo’n deugd van zijn entrecote,’ zei Nonkel Robert dromerig. ‘Vooral ’t vlees vlakbij het been, hij kan daar zo smakelijk aan knabbelen, het is een plezier om te zien. Als ik hem zo zie zitten smikkelen zeg ik in mijn eigen: ‘‘George Bernard Shaw mag zeggen wat hij wil en alleen maar noten en groensels eten, de mens is toch een vleeseter.”’ </span></p>
				<p class="wp-plat"><span>(De Hauptmann schoof de Luftwaffe mouw op, de stomp van de arm was als een berk afgehakt, de Hauptmann bracht de knuist naar zijn verkrampte open mond.)</span></p>
				<p class="wp-plat"><span>Louis gaf over in de wc. De leerjongens die in de vettige weefsels sneden en krabden lachten hem uit. ‘Hij is straf, hè, die jenever van Balegem?’ Op de vloer lagen paardentanden.</span></p>
				<p class="wp-plat"><span>Op weg naar huis moesten zij hun speciale Schein laten zien, de patrouille van oudere Duitsers vertrouwde blijkbaar hun armbanden niet voldoende. Een voorbijfietsende gendarm kwam erbij staan.</span></p>
				<p class="wp-plat"><span>‘Ik dacht dat ge goede maten waart met de Duitsers, Staf.’</span></p>
				<p class="wp-plat"><span>‘Ach,’ zei Papa doodmoe. ‘Zij moeten hun plicht doen. En het reglement is voor iedereen gelijk.’</span></p>
				<p class="wp-plat"><span>‘Daar is iets van,’ zei de gendarm en fietste verder.</span></p>
				<p class="wp-plat"><span>‘Het hoogste procent van alle zelfmoorden vindt ge bij de gendarmen,’ zei Papa. ‘Ik begin te verstaan waarom.’</span></p>
				<p class="wp-plat"><span>‘Waarom?’</span></p>
				<p class="wp-plat"><span>‘Zij zijn van niemand gaarne gezien.’</span></p>
				<p class="wp-plat"><span>Het huis aan de Oudenaardse Steenweg leek kilometers ver. De sirene was niet opgehouden met haar snerpende uithalen.</span></p>
				<p class="wp-plat"><span>‘Die Robert krijgt een gemeen aangezicht,’ zei Papa, ‘met zo te verdikken. Hij is altijd dik geweest maar nu gaat hij over de schreef. Hij eet ook altijd zijn vlees en zijn patatten, zelfs zijn boterhammen, met mayonaise. ‘‘Als ’t maar deugd doet,” zegt hij en hij drinkt de saus op lijk soep. Volgens mij komt het door zijn vrouw dat hij zo vergroft. Een man verandert door zijn vrouw, wij hebben dat meer gezien. Het zou mij verwonderen als die twee kinderen zouden krijgen.’</span></p>
				<p class="wp-plat"><span>Mama bakte de paardenbiefstukken. Papa liet zijn voet zien die inderdaad gekneusd leek, helemaal blauw. Toen de apotheker Paelinck erbij gehaald werd en hij Papa’s voet in zijn hand nam zei hij: ‘Het is in ieder geval niet zo erg als bij Jantje Piroen.’</span></p>
				<p class="wp-plat"><span>Wat was er dan met Jantje Piroen? Er was één bom op de gevangenis gevallen en de sukkel van de Toontjesstraat die geen geld had om in beroep te gaan en de cel verkozen had, werd getroffen. ‘Zijn twee benen zijn er af, hij zal er door komen maar het zal tijd en geld kosten,’ zei de apotheker, en: ‘Staf, mijn diagnostiek is dat ge in het vervolg uw voeten beter moet wassen.’ Want het blauw kwam van de slechte verf van Papa’s sokken.</span></p>
				<p class="wp-plat"><span>Toen Paelinck weg was zei Mama zeemzoet: ‘Moet ik water opzetten dat ge uw voeten kunt wassen?’</span></p>
				<p class="wp-plat"><span>‘’t Is omdat ge zulke goedkope kousen koopt!’ schreeuwde Papa.</span></p>
				<p class="wp-plat"><span>‘Een serieuze mens wast zijn voeten twee keer per week,’ zei Mama.</span></p>
				<p class="wp-plat"><span>‘Was uw gat!’ riep Papa met overslaande stem en sloeg met geweld de deur dicht. Mama luisterde naar zijn vluchtende stappen op straat. ‘Charlatan,’ prevelde zij.</span></p>
				<p class="wp-witregel"><span> </span></p>
				<p class="calibre1"><span>Alhoewel de Geallieerden nu overdag overvlogen en de leerlingen van het College vaak naar de kelder moesten rennen, weigerden de priesters hardnekkig de school te sluiten. Wij moeten er allemaal aan, samen met Xenophon’s tienduizend Grieken in Klein-Azië.</span></p>
				<p class="wp-plat"><span>Louis liep door het park naar school. Hij vertraagde, hij bleef staan.</span></p>
				<p class="wp-plat"><span>Hij zag naast een ijzeren papiermand, geknakt bij het middenrif met blote goudbehaarde voetjes die weerloos op het grint lagen vanonder grijs flanel, Marnix de Puydt liggen.</span></p>
				<p class="wp-plat"><span>(‘Niet aankomen,’ zei de leraar turnen, ‘want ge weet nooit of er inwendige breuken zijn.’)</span></p>
				<p class="wp-plat"><span>Louis bleef kijken. De Puydt’s oor lag op zijn hoed, zijn buik zwol en slonk, de man zwoegde in zijn slaap.</span></p>
				<p class="wp-plat"><span>‘Mijnheer de Puydt.’ </span></p>
				<p class="wp-plat"><span>Als een Samaritaan de man overeind hijsen? Vluchten? Als hij er in blijft, in dat labeur van ademen, ben ik dan een moordenaar tot in lengte van dagen?</span></p>
				<p class="wp-plat"><span>De poezelige handjes van De Puydt friemelden aan de lucht, vonden de kronkelige gietijzeren poot van de bank naast hem, hij hees zich op langs de bank, kreeg vaste voet, zijn worstjes van tenen krulden op het grint.</span></p>
				<p class="wp-plat"><span>‘Mijnheer de Puydt.’</span></p>
				<p class="wp-plat"><span>‘Het is zonderling,’ zei de Vlaamse Kop.</span></p>
				<p class="wp-plat"><span>‘Gij zijt in slaap gevallen.’</span></p>
				<p class="wp-plat"><span>‘Ja. Maar ik ben helemaal alleen overeind geraakt. Het is zonderling. Ik dacht, Marnix, wat vindt ge ervan om eventjes te verpozen? en toen lag ik in het gras en het is zonderling, ik hoorde mezelf zeggen in de eigenste woorden van onze goddelijke Pastor, onze Fenix op zijn sterfbed – een bewijs dat ik mij op de rand van de zelfgezochte coma vergelijk met de onvergelijkbare – ik hoor mezelf zeggen, ge gaat mij niet geloven, met een stem die beslist de mijne niet was: ‘‘Ik hoorde zo gaarne de vogelkes schuifelen.” Nu is weliswaar een zekere ontdubbeling mij nooit vreemd geweest, wie zijt gij eigenlijk?’</span></p>
				<p class="wp-plat"><span>‘Louis. Seynaeve. De zoon van de drukker.’</span></p>
				<p class="wp-plat"><span>‘Goed in opstel. Waar of niet?’</span></p>
				<p class="wp-plat"><span>‘Nogal,’ zei Louis verbluft. Hij zat naast De Puydt.</span></p>
				<p class="wp-plat"><span>‘Talent voor opstellen. Ik weet het van...’</span></p>
				<p class="wp-plat"><span>‘Mijn Peter!’ riep Louis. Hij tintelde. De Puydt knikte bedachtzaam. Het was ongelooflijk, achter mijn rug blies mijn Peter een ongegeneerde loftrompet. Over mij. Of liever: over zijn kleinzoon, die de eigenschappen van zijn grootvader had geërfd, talent slaat een generatie over. Toen pas drong het tot hem door dat De Puydt gespróken had, wat héét? een rits van de bekende retorische fiorituren had gelost. Zweeg hij dan alleen in café ‘Groeninghe’? Sprak hij nu, omdat die collegiën naast hem, nat achter de oren, toch geen volwaardige gesprekspartner was in de lege ruimte van het park?</span></p>
				<p class="wp-plat"><span>‘Waar zijn wij?’</span></p>
				<p class="wp-plat"><span>‘In het park, Mijnheer de Puydt.’</span></p>
				<p class="wp-plat"><span>‘Ah ja, het Koningin Astridpark.’</span></p>
				<p class="wp-plat"><span>‘Nee. Het Gulden Sporenpark.’</span></p>
				<p class="wp-plat"><span class="wpt-cursief">‘Tiens,</span><span>’ zei De Puydt.</span></p>
				<p class="wp-plat"><span>‘Hebt ge u geen zeer gedaan?’</span></p>
				<p class="wp-plat"><span>‘Zeer,’ zei De Puydt en zweeg. Achter de eiken, in de buurt van het stadhuis was het vertrouwde rustige geluid te horen van marcherende soldaten. Zij zongen ineens: ‘...einen neuen Marsch probier’n.’ Een groot repertoire hadden zij in al die tijd niet ontwikkeld.</span></p>
				<p class="wp-plat"><span>‘Hoe heet gij?’</span></p>
				<p class="wp-plat"><span>‘Louis Seynaeve.’</span></p>
				<p class="wp-plat"><span>‘Louis, Louis, zoals de grote heilige koning die de Sainte Chapelle heeft laten bouwen voor de Doornenkroon. Louis, luister.’</span></p>
				<p class="wp-plat"><span>‘Ja, Mijnheer de Puydt.’</span></p>
				<p class="wp-plat"><span>‘Ik heb het allemaal fout gedaan. Alles fout. En het is mijn eigen fout, van niemand anders. Er zijn geen verzachtende omstandigheden.’</span></p>
				<p class="wp-plat"><span>Hij stond op het grint. Louis ook. Hij nam Louis’ arm en begon te lopen. Louis schaamde zich diep. Met De Puydt als verloofde aan zijn arm, ging hij door de Leiestraat tot aan de Grote Markt en boven op het Belfort zat zijn dode vriend Maurice de Potter en richtte zijn verrekijker op hem en de mollige bezwete dichter aan zijn arm en wat waren zij voor waggelende planten? Berenklauw en engelwortel. Of twee purperrode, met rare kluwens als koppen, kale jonkers? Ik heb Maurice’s schrift met alle namen, het enige wat ik voor mijn dode vriend kan doen is planten, bloemen leren benoemen, niet alleen hun namen zeggen.</span></p>
				<p class="wp-plat"><span>De Puydt viel op een rieten stoel vóór ‘Het Wapen van Gent’ en keelde: ‘Twee Pale-Ales,’ in de richting van het Monument der Gesneuvelden.</span></p>
				<p class="wp-plat"><span>De baas bracht ze snel, maar nors.</span></p>
				<p class="wp-plat"><span>‘Louis. Ik had talent...’</span></p>
				<p class="wp-plat"><span>‘Gij hébt talent, Mijnheer de Puydt.’</span></p>
				<p class="wp-plat"><span>‘Ach, kind.’</span></p>
				<p class="wp-plat"><span>‘Toch, toch, Mijnheer de Puydt.’</span></p>
				<p class="wp-plat"><span>‘Ik had méér, een elan, een impuls. En trots en ongeduld en vernietigingsdrang. Ik had, Louis, de stuwing van de eigenzinnigen, de woelzieken zoals men overigens de opvolger van Saint Louis noemde, Louis le Hutin, en toen, ja, toen... Ik had kunnen zingen in mijn werken, niet zo fabelachtig precies Chopin-achtig lyrisch als Van Ostaijen natuurlijk, maar het had niet veel gescheeld. Maar ik heb mijzelf uitverkocht.’</span></p>
				<p class="wp-plat"><span>‘Over de maan schuift de lange rivier...’ zei Louis.</span></p>
				<p class="wp-plat"><span>‘Over de lange rivier schuift Moeder de Maan. Ach kind.’ Hij viel stil. Louis, de woelzieke? Louis, de woelrat?</span></p>
				<p class="wp-plat"><span>‘Mijn grootvader zegt dat wat Van Ostaijen schrijft infantiel is maar toch kunst.’</span></p>
				<p class="wp-plat"><span>‘Uw grootvader kan mijn zak opblazen,’ zei De Puydt. ‘Heel mijn leven heb ik geluisterd naar al uw grootvaders. Naar grootvader Herman Teirlinck onder anderen. ‘‘Marnix,” zei hij, ‘‘gij en ik hebben het ongeluk van in een klein landeke van de bok zijn ballen geboren te zijn, er is hier geen plaats voor dichters, de pletrol van België zal ons in de macadam persen, zorg ervoor, Marnix, dat ge eerst en vooral onder de pannen geraakt, ik zal ervoor zorgen, wat denkt ge van het inspecteurschap van de bibliotheken?” Ik zeg ‘‘Herman, als ik maar niet bij de loge moet” – ‘‘Wat voor een rare Charel zijt gij toch, Marnix, wie spreekt daar nu over?” – Twee Pale-Ales, heb ik gevraagd!’ Hij riep het naar de Grote Markt.</span></p>
				<p class="wp-plat"><span>‘Gij hebt ze al binnen,’ zei de baas verwijtend tot Louis. Toen hij, weer verongelijkt, het bier bracht wreef hij duim en wijsvinger over elkaar en keek Louis vragend aan. Louis haalde zijn schouders op. In het café sakkerde de baas hardop tot zijn vrouw, dat het altijd hetzelfde was en dat De Puydt met een lei stond van hier tot Waregem, en dat het de laatste keer was. De Puydt hoorde het niet. ‘...en ik zat toen met Maria opgescheept en zo is het gekomen dat ik mijn innerlijk kasteel in puin heb gelegd, dat ik de nachtegaal in mijn binnenste zijn vlerken heb afgetrokken, zijn parelende zang heb gedoofd. Ik heb toen, jonge meneer, in het Ministerie gewerkt. Jazeker, hij die naast u zit, heeft te Brussel gezwoegd om het lot van zijn confraters in de kunst te verbeteren en hij heeft dit doende een kleed van kurk, een korset van watten over zijn ziel geschoven. En wáár blijven die twee Pale-Ales?’</span></p>
				<p class="wp-plat"><span>‘Wie gaat dat dan betalen?’ vroeg de bazin die het bier bracht. De Puydt sloeg uit volle macht op het marmeren tafelblad. Louis wou over de grote, wijde, lege Grote Markt wegspurten.</span></p>
				<p class="wp-plat"><span>‘Wie? Ich! Ich, Mitglied der Deutsch-Flämischen Arbeitsgemeinschaft!’</span></p>
				<p class="wp-plat"><span>‘Ik heb het verstaan, Mijnheer de Puydt!’ zei de bazin. ‘Het is al wel.’</span></p>
				<p class="wp-plat"><span>‘A propos,’ zei Louis, ‘laatst las ik een paar interessante werken over het expressionisme. Van Hermann Bahr onder anderen.’</span></p>
				<p class="wp-plat"><span>De Puydt’s lodderogen probeerden Louis in het vizier te krijgen.</span></p>
				<p class="wp-plat"><span>‘En dat heeft mij aangezet om mij te verdiepen in wat men gemeenzaam </span><span class="wpt-cursief">entartete</span><span> kunst noemt.’ De pedante woorden rolden zwierig uit Louis’ mond, het was veel gemakkelijker dan hij dacht, durf, daar ging het om. En een paar Pale-Ales.</span></p>
				<p class="wp-plat"><span>‘</span><span class="wpt-cursief">Erfolg</span><span> van Feuchtwanger, </span><span class="wpt-cursief">Joseph und seine Brüder</span><span> van Mann, van de vader natuurlijk.’</span></p>
				<p class="wp-plat"><span>‘Hoezo, de vader?’</span></p>
				<p class="wp-plat"><span>‘De vader van de andere.’</span></p>
				<p class="wp-plat"><span>‘Wie, Heinrich?’</span></p>
				<p class="wp-plat"><span>‘Nee, dat is zijn broer. Klaus is de zoon. En </span><span class="wpt-cursief">Christian Wahnschaffe</span><span> van Wassermann.’ Al die </span><span class="wpt-cursief">Mann</span><span>-en. Hij vond snel een niet-Mann. ‘En </span><span class="wpt-cursief">Point contre Point</span><span> van Huxley.’</span></p>
				<p class="wp-plat"><span>‘Ik heb ook veel gelezen vroeger,’ zei De Puydt, de verweekte, de zatlap die niet eens de verbazingwekkende eruditie van een schoolgaande jongen wou erkennen. Ik sta op en laat hem achter in zijn </span><span class="wpt-cursief">stupor</span><span>. ‘Veel gelezen,’ zei De Puydt dof. En informeerde niet naar het waarom of hoe waarmee Louis, als enige in Walle, die trits </span><span class="wpt-cursief">Mann</span><span>-en, die exotische en vooral verboden namen, kende.</span></p>
				<p class="wp-plat"><span>‘Ik heb werken gestolen in het hol van de Duitse adelaar in de Louisalaan in Brussel,’ zei Louis. ‘Terwijl ze bewaakt zijn door gewapende schildwachten. Ik heb die boeken van vermaling of verbranding gered.’</span></p>
				<p class="wp-plat"><span>‘Verbranden,’ zei De Puydt. ‘Als ik het verzameld werk van Herman Teirlinck zou kunnen verzengen. Zoals Diego de Landa de codex van de Azteken.’</span></p>
				<p class="wp-plat"><span>Louis riep baldadig: ‘Patron, twee Pale-Ales alstublieft.’ Toen niemand kwam ging hij naar binnen. De baas en zijn vrouw zaten, allebei even grimmig, te dammen. Louis zei: ‘Ik heb geen geld bij mij, maar morgen breng ik het zonder fout. Vanavond laat misschien. Ik ben de kleinzoon van Mijnheer Seynaeve die elke dag komt bridgen in de ‘Patria’.’</span></p>
				<p class="wp-plat"><span>‘Waarom gaat ge dan niet in de ‘Patria’ drinken?’ vroeg de bazin. ‘Mijnheer de Puydt staat hier met een lei van hier tot Waregem,’ zei de baas maar kwam toch vanachter de tafel vandaan. ‘Het zijn de laatste. Als ik u vanavond niet zie met uw geld, gaat er hier een staartje van komen. En geen kleintje.’</span></p>
				<p class="wp-plat"><span>Louis bracht zelf de allerlaatste naar het terras. De Puydt lag achterover, opnieuw in een coma. Een luidruchtig groepje van de Organisation Todt kwam langs, maar dokter Louis Seynaeve weerde met zijn resoluut en voornaam voorkomen hun gebral af dat, alhoewel diepmenselijk, gerechtvaardigd, begrijpelijk (want je bij een temperatuur van dertig onder nul losmaken uit de ijshel van Smolensk gaat niet in je koude kleren zitten) toch zijn patiënt niet mocht storen. De geur van de Pale-Ale bereikte De Puydt, hij niesde. ‘Aha.’ Hij dronk gulzig. Zei toen: ‘Ik heb alles...’</span></p>
				<p class="wp-plat"><span>‘...Verkeerd gedaan,’ zei Louis.</span></p>
				<p class="wp-plat"><span>Hij knikte. ‘Mijn motor is versleten, de accu is leeg. De immense kracht van de middelmatigheid, de mastodont van de domheid is over mij heen gewalst. Ik had... ik had... Dikwijls gedacht: alleen, zonder bindingen red ik het, misschien kan een mens ook alleen de tango dansen.’</span></p>
				<p class="wp-plat"><span>De voorbijgangers bleven als ijsblokken (dode Russische partizanen in de sneeuwvlakte) op de Grote Markt staan toen zij het schallend lied van De Puydt hoorden. Van nietspreken tot dit onverstaanbaar geloei, er was vooruitgang, de weg naar het licht brak open.’</span></p>
				<p class="wp-plat"><span>‘Het was meer een paso doble,’ zei De Puydt toen en dronk Louis’ glas leeg. ‘Ga nu,’ zei De Puydt, ‘gij hebt uw dienst gedaan, waarvoor de erkentelijkheid van mijn versleten hart. Laat me hier verwijlen.’</span></p>
				<p class="wp-plat"><span>‘Kan ik niets meer voor u doen, Mijnheer de Puydt?’</span></p>
				<p class="wp-plat"><span>De Puydt was totaal opgeslorpt door een lange rosharige verpleegster die in haar wit-blauw gestreept uniform voorbij schreed, de blik naar de Atlantikwal gericht waar zij verwacht werd.</span></p>
				<p class="wp-plat"><span>‘Voilà,’ zei De Puydt. ‘Waarop wacht ge? Hoe ze loopt. Als een van die grote vogels die men </span><span class="wpt-cursief">demoiselles de Numidie</span><span> noemt. Waarop wacht ge?’</span></p>
				<p class="wp-plat"><span>Om De Puydt te behagen liep Louis achter haar aan, sloeg toen, eenmaal uit het gezichtsveld van de dichter, een zijstraat in.</span></p>
				<p class="wp-witregel"><span> </span></p>
				<p class="calibre1"><span>Louis laadde zijn schooltas vol met de verboden boeken. Op straat zwaaide hij met de tas alsof ze twee kilo woog om de voorbijkomende Duitsers op een dwaalspoor te brengen. Als een volksvijandig element wandelde hij roekeloos met de werken van de Bolsjewist Ehrenburg en de joodse gebroeders Zweig, waarvoor je lelijk aangepakt kon worden. Meer dan voor gesmokkelde boter, bijvoorbeeld. Werd je gefusilleerd, of was dat alleen voor soldaten?</span></p>
				<p class="wp-plat"><span>Tante Nora wachtte voor de deur en liet hem binnen. (‘Zij treurt,’ had Papa gezegd. ‘Laat ze maar lezen tot ze scheel ziet. Het is goed voor haar moraal, zelfs al is het joodse en democratische propaganda.’)</span></p>
				<p class="wp-plat"><span>‘Ik heb dat boek over de Medicis bijna tot op het einde gelezen. Een propere familie,’ zei Tante Nora. ‘Niet dat het niet interessant was, integendeel, ge leert er wat van, over de hofhouding in die tijd. En veel details over de adel, wat ze aten en welke kostuums ze droegen. Alhoewel dat adellijk volk niets anders te doen had dan elkaar te kietelen als ’t donker werd in het paleis, kardinalen op kop. Het is leerzaam, dat wel, maar op het gebied van de liefde is het niet veel soeps, en tenslotte, draai het of keer het lijk of dat ge wilt, een boek moet toch over liefde gaan, nee, geef mij maar iets van Vicki Baum of van Gerard Walschap.’</span></p>
				<p class="wp-plat"><span>Zij ging naar de keuken. Louis stelde zich voor hoe hij nu meteen terwijl zij daar bezig was, of straks terwijl zij naar de wc was (wat onvermijdelijk moest gebeuren, want vrouwen gaan zes keer zo veel als mannen), naar de buffetkast zou sluipen, er het goudkleurig glas-in-looddeurtje zou tegenhouden zodat het niet piepte, en in de blikken doos met de beeltenis van wijlen Koningin Astrid in de dicht aaneengesloten speculaasjes zou graaien. Hij stal de hele doos, schoof haar onder zijn jasje, want de wc spoelde al door. Of niet? Was Tante Nora gierig als de miljonair Groothuis van wie Mama beweerde dat hij elke morgen vóór hij naar zijn fabriek vertrok aan zijn familie en zijn personeel orders gaf om maar één keer door te spoelen? Hoe dan ook, schuin, zijdelings, gleed de diefachtige geheime agent Louis Seynaeve langs de voorgevel naar buiten en wuifde en zong binnensmonds ‘Auf wiedersehen’, terwijl hij slinks tegen zijn linkerflank de blikken doos vol broze kwijlverwekkende speculaas onttrok aan de nochtans arendachtige blik van de zuster van zijn vader.</span></p>
				<p class="wp-plat"><span>Dralend in de kamer schoot het hem te binnen dat Tante Nora daarnet, niet onachtzaam want zij bleef hem in zijn gezicht aankijken, niet opzettelijk want het leek vanzelfsprekend, vlak bij de keukendeur traag haar rok had opgetild en haar kous bij de jarretel had rechtgetrokken. Vanzelfsprekend, alsof zij alleen thuis was, met hooguit een vage schim of een herinnering in de kamer, en dat was hij dan, Louis, de schaduw van een neef. Zij bleef lang weg. Kwam terug met koffie. Geen echte koffie natuurlijk, die werd alleen te voorschijn gehaald als er een andersoortig bezoek was, een meer gewaardeerd, meer gekoesterd familielid.</span></p>
				<p class="wp-plat"><span>Zij had waarschijnlijk als koffiezak de voet van eenzelfde zijden, amberen kous gebruikt als die rechtlijnig om haar been gespannen zat. De koffie smaakte naar haar been. Zij inspecteerde de nieuwe lading boeken. Feuchtwanger, Zangwill. ‘Zijn er geen vette bij?’ vroeg zij.</span></p>
				<p class="wp-plat"><span>Boeken met vetvlekken? Zeer dikke boeken?</span></p>
				<p class="wp-plat"><span>‘Vette!’ zei zij en haar ongaaf gezicht met de natte gezwollen lippen kwam hem raadselachtig voor.</span></p>
				<p class="wp-plat"><span>‘Ge weet toch wat ik wil zeggen? Want een jongen van uw ouderdom, dat begint toch het een en ander te voelen verroeren als hij een vette boek leest, nee? Ge moet niet beschaamd zijn, uw Tante kent het leven, door en door.’</span></p>
				<p class="wp-plat"><span>Hij moest in ieder geval enkele speculaasjes overhouden voor Mama. Voor een Mama die nu thuis rusteloos over en weer liep, doodsbang dat er hem iets overkomen was. Voor een Mama, de echte dan, die nu thuis sigaretten rookte, patience speelde, en niet eens wist dat hij bestond.</span></p>
				<p class="wp-plat"><span>‘Is er geen Walschap bij?’ vroeg Tante Nora. ‘Die schrijft tenminste over het leven zoals het is.’</span></p>
				<p class="wp-plat"><span>Wat moest Tante Nora toch met dat ‘leven’? Of bedoelde zij al geruime tijd het woord ‘leven’, zoals men dit in Oost-Vlaanderen gebruikte voor wat mannen met vrouwen doen? (‘Zij hebben die namiddag samen </span><span class="wpt-cursief">geleefd</span><span>, de pastoor en zijn meid, de koster en zijn geit.’)</span></p>
				<p class="wp-plat"><span>‘Hij zegt de dingen vlakaf, Walschap! Hij doet er geen doekjes rond. En hij heeft gelijk. Wij zouden altijd vlakaf ons gedacht moeten zeggen. Maar ja, dat past niet altijd.’</span></p>
				<p class="wp-plat"><span>Zij schoof haar benen van elkaar, wreef over de amber glimmende knieschijven, bleef hem aanstaren, ontdekte iets in hem dat er daarnet niet was.</span></p>
				<p class="wp-plat"><span>‘Binnenkort gaat ge u moeten beginnen scheren.’</span></p>
				<p class="wp-plat"><span>‘Ik heb mij al geschoren,’ zei Louis. ‘Al drie keer.’</span></p>
				<p class="wp-plat"><span>Een zwart konijn met een leigrijs staartje huppelde de kamer in. Het was mager en beefde. Tante Nora zei: ‘Allee, Valentientje, haast u. Ga weer in de hof spelen.’ Het konijn gehoorzaamde, ernstig, met zijn oren plat.</span></p>
				<p class="wp-plat"><span>‘Zij zal de liefde nooit gekend hebben. Volgende week gaat zij in de pot.’</span></p>
				<p class="wp-plat"><span>‘Moest zij eerst niet wat dikker worden, Tante?’</span></p>
				<p class="wp-plat"><span>‘Daar kunnen wij niet op wachten, jongen.’ Zij keek het konijn na dat op het terras bleef dralen. ‘Tenzij dat ge ’t mee wilt nemen, naar uw huis.’</span></p>
				<p class="wp-plat"><span>‘Mag ik het meenemen?’ Louis geloofde het niet.</span></p>
				<p class="wp-plat"><span>‘Als ge mij maar inviteert als zij de pot ingaat.’</span></p>
				<p class="wp-plat"><span>‘Wanneer? Toch niet volgende week al?’</span></p>
				<p class="wp-plat"><span>‘Ge moet zelf weten wanneer. Gij zijt groot genoeg.’ Zij praatte verder, haar stem had een schorre, dringende klank gekregen die de woorden vertroebelde. Zij friemelde aan de rand van haar jurk, streelde haar knieschijven. (De schedels van twee zeer kleine oosterse kinderen.) Zij zei iets dat eindigde op ‘Afgesproken?’</span></p>
				<p class="wp-plat"><span>‘Wat?’</span></p>
				<p class="wp-plat"><span>Zij lachte met smalle tanden, dieproze tandvlees. ‘Wilt ge dat ik het nog een keer vraag? O, gij, deugnietje, roer-me-nietje! Dan zal ik het nog een keer zeggen. Als gij het konijn krijgt, krijg ik een kus van u. Afgesproken?’</span></p>
				<p class="wp-plat"><span>‘Maar zeker, Tante!’ (Ik zal thuis voor het konijn aardappelschillen koken. Maar hoe krijg ik dat van Mama gedaan, die altijd aardappelen met de schil kookt opdat ik alle vitaminen binnen zou krijgen die ik nodig heb in deze gruwelijke tijden? Nonkel Robert beweert dat de beesten binnenkort krantenpapier zullen moeten eten. Hij, als beenhouwer, kan het weten.)</span></p>
				<p class="wp-plat"><span>Hij wilde opstaan om de afgesproken kus te geven toen zij een beschuldigende wijsvinger naar hem uitstak. ‘Blijf zitten!’ Het klonk onverklaarbaar bars. Hij dronk het bodempje koffie te haastig op, er weerklonk een slurpend gepiep. Het konijn op het terras stak een oor in de lucht. Het moest dood, misschien niet in de volgende veertien dagen, maar in ieder geval dit jaar.</span></p>
				<p class="wp-plat"><span>Tante Nora, die niet op Papa leek – zij was spichtiger, alerter en vaak veel vrolijker, althans vóór dat geval met Nonkel Leon – bleef hem aankijken, verpinkte niet. Onderaan haar keel was een rode vlek verschenen, in de vorm van een kaart van Frankrijk. Haar rechterhand met twee trouwringen kneedde haar rechterknie.</span></p>
				<p class="wp-plat"><span>Elk ogenblik kon de alarmsirene weerklinken. Maar dan zou hij met haar mee moeten naar de kelder. Of zou zij hem bij de eerste uithalen loslaten met haar ogen, en kermend naar de gang rennen en vandaar naar de trap en de kelder? In dat geval zou hij, met de ontploffingen rond en boven hem, rustig de blikken doos kunnen openmaken, zich volproppen met de zoete, papperige speculaas, die tussen de tanden blijft zitten. Misschien lagen in die kast ook de aandelen van de Union Minière waar Papa het aldoor over had en die, indien de Anglo-Amerikanen ooit de oorlog zouden winnen, fortuinen waard zouden zijn. Nee, dat was bij Tante Mona, en de aandelen behoorden aan Peter.</span></p>
				<p class="wp-plat"><span>‘Ik zeg u dat ge moet blijven zitten, hoort ge niet goed?’ Terwijl hij geen beweging gedaan had. Louis sloeg zijn ogen neer, las in </span><span class="wpt-cursief">De Dag</span><span> over de heldenstrijd van het Zesde Leger aan de Wolga, terwijl Tante Nora een pilletje uit een tube slikte, met koffie doorspoelde, aan de klinken van de ramen snokte, de donkerblauwe rolgordijnen van de voorkant neerliet. Hij kon de letters niet meer onderscheiden, een blauwe glans viel op Tante Nora’s beweeglijke jurk, zij hief haar ellebogen en trok toen speldjes uit haar haar, het viel los over haar schouders in golfjes en krullen, zoals bij Genoveva van Brabant.</span></p>
				<p class="wp-plat"><span>Tante Nora ging naar de schoorsteen en draaide daar de foto van Nonkel Leon in het aluminiumlijstje een kwartslag om, in de richting van Hannover waar Nonkel Leon, alhoewel </span><span class="wpt-cursief">vom Arbeitseinsatz ordnungsmässig erfasst</span><span>, was blijven hangen aan een dame die niettegenstaande zij van een chique familie kwam toch van lichte zeden was.</span></p>
				<p class="wp-plat"><span>Tante Nora deed de radio aan, een kinderkoor zong Latijn, zij deed de radio uit. Uit de buffetkast haalde zij twee eigele kaarsen, wrong die in houten kaarsenhouders die in Hannover met schrille bloemen beschilderd waren geweest en stak ze aan.</span></p>
				<p class="wp-plat"><span>‘Voilà,’ zei zij opgewekt. Zij liet zich in de zetel naast de kachel vallen. Louis voelde zijn hart, het sprong op, hij voelde het bloed in zijn oren, hij slikte.</span></p>
				<p class="wp-plat"><span>‘Ge moet niet denken,’ zei de in de kaarsvlammen glimmende vrouw, ‘dat ik niet weet wat gij uitsteekt in uw kamer van de Oudenaardse Steenweg als ge van die vette boeken leest. God ziet u en ik ook. Wel, hebt ge uw tong verloren? Ge zoudt tenminste kunnen toegeven: Ja, Tante, het is zo, ik belijd mijn zonden.’</span></p>
				<p class="wp-plat"><span>De klok op de schoorsteen was hoorbaar. Een motorfiets buiten. Ook een oude vrouw die schreeuwde dat iemand moest komen eten, het leek op de roep van de man van de mosselkar.</span></p>
				<p class="wp-plat"><span>‘Kom hier,‘ zei Tante Nora, ‘d’r is hier nog een konijntje.’</span></p>
				<p class="wp-plat"><span>Waar? Niet in haar schoot waar haar handen lagen. Onder de buffetkast? Scharrelend tussen de nikkelen leeuwenklauwen van de kachelpoten?</span></p>
				<p class="wp-plat"><span>‘En het heeft honger, dat konijntje,’ zei de schorre stem, ‘gauw, het moet een boterhammetje krijgen.’</span></p>
				<p class="wp-plat"><span>Sedert zij de kaarsen had aangestoken voor deze zwarte mis was Tante Nora krankzinnig geworden. Zij had een kunstmatige donkerblauwe nacht aangebracht en ijlde. Papa zou zeggen dat het waarschijnlijk volle maan was, dan zijn alle vrouwen, ook vrouwelijke professoren, kloosteroversten, Dietse meisjesschaarleidsters, totaal van zinnen, met geen tang aan te pakken.</span></p>
				<p class="wp-plat"><span>‘Hoort ge niet goed?’ De stem trok Louis met klauwen uit zijn stoel, die kraakte.</span></p>
				<p class="wp-plat"><span>‘Ja,’ zei de stem tevreden. ‘Ja, hier.’</span></p>
				<p class="wp-plat"><span>Hij kreeg een onbedaarlijke honger. Hij stond voor haar, een genoeglijk knorrende vrouw die zo-even nog zijn Tante Nora was. Zij tikte met haar enkel tegen zijn kuit, een teken dat er iets nagespeeld moest worden uit </span><span class="wpt-cursief">Grand Hotel</span><span> van Vicki Baum of uit </span><span class="wpt-cursief">Trouwen</span><span> van Gerard Walschap, maar welk tafereel?</span></p>
				<p class="wp-plat"><span>Zij rukte zo fel aan zijn jasje dat hij voorover viel, zijn hand brak zijn val op de lauwe, fluwelen leuning van de zetel.</span></p>
				<p class="wp-plat"><span>Toen hij zich meteen los wou wrikken (zoals niet zo lang geleden op de beijzelde speelplaats van het Gesticht, toen hij uitgegleden was en terechtkwam tegen de zwarte welige rokken van eenzelfde tovenares, eenzelfde non, eenzelfde zwarte-mislezeres) pakte zij zijn das en sjorde er aan tot hij weer in haar geur en haar greep viel. Zij klemde zijn hoofd tussen haar handen, perste zijn wangen samen zodat zijn lippen uitstulpten. Nu komt de zoen. Beloofd is beloofd. Van zo vlakbij waren haar ogen bloeddoorlopen. Zij glimlachte. Als naar een kind. Het maakte hem woedend. Hij duwde zijn mond op de hare. Zij wendde haar hoofd af, zijn mond raakte haar wangbeen. Zij nam zijn linkeroor tussen duim en wijsvinger en schudde er aan. ‘Wilt gij uw manieren houden? Ik ben het die hier commandeert. Gij peinst toch niet dat gij mij moogt embrasseren van zodra ge daar goesting in hebt.’</span></p>
				<p class="wp-plat"><span>‘Ik dacht dat...’ (dat ik mijn schuld moest aflossen en daarna naar huis mocht). Zij rook naar Mama’s symmetrisch opgevouwen en gerangschikt glanzend ondergoed in de tweede lade van de spiegelkast in haar slaapkamer, naar </span><span class="wpt-cursief">poudre-de-riz</span><span>. (Ik zou nu kunnen wegrennen, want er is iets slaps, laks, iets van een overgave in haar lichaam, iets onachtzaams. Maar waarom zou ik dat willen? Als dit zo verder gaat zal er iets te beleven zijn als wat er in Papa’s verborgen ‘vette’ boeken staat. Vele regels eindigen er op drie puntjes...)</span></p>
				<p class="wp-plat"><span>‘Ik dacht, ik dacht, </span><span class="wpt-cursief">nicht räsonieren</span><span>!’ zei Tante Nora. ‘Hebt gij dat niet geleerd op school, van Albert Rodenbach?’</span></p>
				<p class="wp-plat"><span>‘</span><span class="wpt-cursief">Albrecht</span><span>,’ zei Louis.</span></p>
				<p class="wp-plat"><span>‘Ge weet het weer beter,’ zei zij laatdunkend. ‘En hoe gaan de regels verder, weet ge dat, alweter?’</span></p>
				<p class="wp-plat"><span class="wpt-cursief">‘Weer u scherp en eind als een soldaat.’</span></p>
				<p class="wp-plat"><span>‘Juist. Precies,’ zei zij. ‘Allee, weer u scherp.’ Zij draaide zich om en trok hem mee in de zwenking. Zijn schouder werd naar beneden geduwd. Zij lag boven op hem. Naast haar golfjeshaar zag hij haar schoentje met de lage hak de lucht ingaan en op en neer deinen. Zij kuste twee keer zijn neus, licht en klam, wreef er toen met een vinger op. ‘Met uw rode neus zijt ge precies de clown Gastonske van het circus Minard.’</span></p>
				<p class="wp-plat"><span>‘Gastonske is die met het wit poeder op zijn gezicht, in zijn zilveren kostuum. Die met zijn rode neus heet Titi.’</span></p>
				<p class="wp-plat"><span>Zij liet zich naast hem glijden. Hij hoopte dat zij een goede houding zou vinden en niet meer veranderen.</span></p>
				<p class="wp-plat"><span>‘Genoeg gezeverd,’ zei zij. Een bittere trek verscheen om haar mond die dunner en breder was geworden. Zij had haar eigen mond verwoest door de lipstick ervan op zijn neus te smeren.</span></p>
				<p class="wp-plat"><span>Met een beslist maar niet onvriendelijk gebaar legde zij zijn hand tussen haar dijen. Zij kneep toen haar dijen dicht. Zij had niets aan onder haar jurk. Toen zij zo lang in de keuken koffie zette had zij daar haar broek uitgetrokken en in de lade bij de messen en vorken gepropt. ‘Mensen, waar gaan we naartoe?’ zei Louis onhoorbaar met Papa’s stem die schamper was en angstig.</span></p>
				<p class="wp-plat"><span>Toen zijn vingers, onafhankelijk van zijn wil, bewogen voelde hij droge plooien, droog gras. Het verbaasde hem, want de jongens op school hadden het altijd over het natte van vrouwen dáár, want als vrouwen moeten plassen van de slappe lach, dan kunnen zij dáár de kraan niet afsluiten zoals mannen, of bedoelden de jongens iets anders? Was het natte het bloed dat dáár uitdruppelt dagen- en nachtenlang terwijl zij dáár niet ziek zijn? Ik moet daar toch zo gauw mogelijk het fijne van te weten komen.</span></p>
				<p class="wp-plat"><span>Tante Nora trachtte overeind te komen met haar onderlichaam, maar toen hij opzij week om haar de ruimte te laten grabbelde zij in zijn kleren en trok hem opnieuw op haar neer.</span></p>
				<p class="wp-plat"><span>Haar hand met de twee trouwringen zocht in zijn kleren en vond zijn kruis. ‘Wel, wel, wat is dat voor een spel?’ zei zij. Louis wou niet antwoorden op zo’n kinderachtige vraag, maar hij kreeg opnieuw de tekst voor ogen – in halfvette Perpetua-letter, corps </span><span class="wpt-cijfers">10</span><span>, onderaan links, in het boek </span><span class="wpt-cursief">Flucht in den Norden</span><span> van Klaus Mann – die hem de adem afgesneden had toen hij hem voor ’t eerst las en die hij in de voorbije week wel tien keer had herlezen, en hij zei: ‘Tante Nora, dit is </span><span class="wpt-cursief">mein ragendes Geschlecht</span><span>.’</span></p>
				<p class="wp-plat"><span>Zoals hij verwacht had, schrok zij en trok haar hand weg als van een hete kachel.</span></p>
				<p class="wp-plat"><span>‘Gij, ventje, gij zijt bezig met mij de zot te houden.’</span></p>
				<p class="wp-plat"><span>Hij protesteerde. Zijn mond bracht onduidelijk gesteun uit want zij bedekte zijn gezicht met de hand die twee trouwringen droeg.</span></p>
				<p class="wp-plat"><span>Nonkel Leon had plechtig zijn ring over haar middenvinger geschoven op het station toen hij de laatste keer naar Duitsland vertrok. Zij had gehuild van ontroering, zij, die zich tot op dat moment zo dapper had gehouden. Nu pas, nu het duidelijk was geworden dat Nonkel Leon vrijwillig bleef plakken bij die verre Hannoveriaanse lichtekooi van goeden huize, had zij het gebaar herkend als een misdaad met voorbedachten rade.</span></p>
				<p class="wp-plat"><span>‘Nee,’ zei zij. ‘Nee. Geen woord meer. Van nu af aan, ventje, wil ik geen woord meer van u, of ge krijgt ervan met de zweep van Victor.’</span></p>
				<p class="wp-plat"><span>De tekkel Victor was weggekwijnd van verdriet toen Nonkel Leon maar niet terugkwam. In de versie van Tante Nora. Volgens Papa had zij, die wist hoe exclusief de genegenheid van Victor op haar verraderlijke man was gericht, het dier met een schoenveter van haar man gewurgd en het dan in haar eentje opgegeten. Papa beweerde dat hij én veter én afgekloven hondenbotten had ontdekt achter in Tante Nora’s tuintje.</span></p>
				<p class="wp-plat"><span>‘Doe uw broek uit,’ zei Tante Nora. Zij kon het niet helpen dat het teder klonk, zij snauwde meteen: ‘En een beetje rap!’</span></p>
				<p class="wp-plat"><span>‘Mijn vest ook?’</span></p>
				<p class="wp-plat"><span>‘Uw vest ook. En uw schoenen en uw kousen.’</span></p>
				<p class="wp-plat"><span>De Anglo-Amerikaanse bommenwerpers kwamen niet overgevlogen. Geen buurvrouw belde aan, geen </span><span class="wpt-cursief">Sicherheitspolizei</span><span>. Het konijn Valentientje tikte niet aan de glazen tuindeur met een poezelig pootje. Het ene gele kaarsje brandde vlugger dan het andere.</span></p>
				<p class="wp-plat"><span>‘Het is proper,’ zei zij. ‘En kijk toch een keer, hij heeft zijn klakske nog aan.’</span></p>
				<p class="wp-plat"><span>Wat betekende dit nu weer? Klakske. Ik wil niet meer met haar spreken. Ik ben pas van de Oeral teruggekeerd, ik heb mijn kameraden van de Vlaamse </span><span class="wpt-cijfers">ss</span><span> naast me zien vallen in de sneeuw. Als hij zich opnieuw in een hachelijk parket bevindt, dan hakkelt de Vlaamse </span><span class="wpt-cijfers">ss</span><span>-officier zijn arrogante woede, zijn verwarring, in de taal van het front. </span><span class="wpt-cursief">‘Wie meinen Sie, gnädige Frau</span><span>?’ vroeg Louis.</span></p>
				<p class="wp-plat"><span>‘Aha. Het is weer op zijn Duits! Wel, wat is het Duits woord voor het voorvelleke van een fluitje? Een Hitlerjugendklakske?’ Zij schaterde het uit. ‘Wel, welweter, gij die zo geleerd zijt en al die joodse boeken leest die niet van uwe ouderdom zijn?’ Met iele vingers nam zij zijn voorhuid vast, wiebelde er mee. Haar plotse opgewektheid voorspelde weinig goeds. Hitlerjugendklakske. Waar had zij het in godsnaam over? Er is zo ontzaglijk veel dat ik nooit zal leren.</span></p>
				<p class="wp-plat"><span>Tante Nora trok de voorhuid naar beneden, dan weer naar boven, schudde er zijdelings mee. ‘O, krinklende, winklende waterding,’ reciteerde zij, ‘met uw roze kabotseke aan.’</span></p>
				<p class="wp-plat"><span>Guido Gezelle wandelde voorbij, hij had een waterhoofd en fluisterde volkse rijmpjes voor zich uit. Alleen maar door een bakstenen wand van ons gescheiden blijft hij bij de gevel staan vlak voor dit schandelijk huis van, laten we maar zeggen: ontucht. Het woord ‘ontucht’, het letterlijk tegenovergestelde van de tucht die heerste, heersen moest in de rangen van de Dietse Blauwvoetvendels, maakte Louis opgewonden. Tante Nora staarde zo aandachtig naar het nu inderdaad </span><span class="wpt-cursief">ragende Geschlecht</span><span>, dat zij loenste. ‘Ah, wij zijn zover,’ zei zij triomfantelijk, liet hem los en tilde haar jurk op.</span></p>
				<p class="wp-plat"><span>Het leek op de tekeningen die de kleine Herman Polet maakte met vele zwarte en rode potloodstreepjes en die hij je soms vliegensvlug liet zien in de klas, tussen twee pagina’s van zijn atlas. Herman Polet verkocht die tekeningen of ruilde ze voor vitaminen met chocoladesmaak, waar hij aan verslaafd was. Ik moet Herman Polet morgen vóór de klas begint complimenteren. Het is goed getroffen. Alhoewel er hier, nu, minder haar te zien is. Het zijn ook niet die groezelige krullende potloodwormpjes die vlak onder de navel beginnen. De navel van Tante Nora was overigens onzichtbaar, hij bleef verscholen in een romige plooi. Louis had het chromoprentje, de illustratie, voor zijn neus rustig willen bekijken vooral omdat het plaatje, de gleuf uit zichzelf bewoog, een in- en uitademende diepzeeplant die een geur van zee verspreidde. (Mama pelde aandachtig garnalen op het caféterras op de dijk van Blankenberge.</span></p>
				<p class="wp-plat"><span>Zij blafte naar mij omdat ik, zoals altijd te ongeduldig, de garnalen opat met schaal en tien poten en al. Blankenberge is nu onbereikbaar afgesloten met kanonnen en prikkeldraad om ons te behoeden voor de invasie.) </span></p>
				<p class="wp-plat"><span>Tante Nora opende met haar trouwringvingers de plooi. Zij zei stilletjes, een beetje verloren in de donker wordende kamer: ‘Allee, weer u scherp.’</span></p>
				<p class="wp-plat"><span>Louis lag warm, vastgeklemd. Zij bewoog nauwelijks, een kalm deinend veerkrachtig donzen dek dat gemurmel voortbracht tegen zijn nek.</span></p>
				<p class="wp-plat"><span>‘Ja mijn ventje – dat ik u al die tijd gezien heb van als ge een kneuteltje waart met uw dikke kromme beentjes in de Oudenaardse Steenweg – en dat ge nu in mijn huis – waar dat ik zo alleen ben en zo dikwijls aan u peins – dat ge nu hier zijt – nee niet zo rap alstublieft – wij hebben alle tijd mijn engel – ik kan het niet geloven – ik die dacht dat ik nooit meer, nooit meer zou – want zij zijn allemaal tegen mij, de venten – zij zien mij niet staan – ge hebt daar geen gedacht van hoe dat is ventje – alstublieft niet schieten – houd u in want anders is het zo gepasseerd – ik wil niks niks dan dat ge het warm hebt in mijn kotje – voelt ge ’t, mijn soldaatje?’</span></p>
				<p class="wp-plat"><span>Soldaatje. Louis verstarde. Zelfs al was de verwijzing naar Albrecht Rodenbach’s idiote versregel onnadenkend, onwillekeurig, niet kwaad bedoeld, misschien zelfs vleiend ontsnapt aan dat geraaskal, het trof hem. Tinnen soldaatje, loden soldaatje, soldaatje van chocola. Hij zag haar fluisteren, met dichtgeperste, verfrommelde oogleden, hij ramde zijn romp tegen de hare en zei: ‘Stomme, stomme koe.’</span></p>
				<p class="wp-plat"><span>De bloeddoorlopen ogen. De slakachtige vingertjes in haar ingewand die zijn, </span><span class="wpt-cursief">jawohl, ragendes Geschlecht, du Ungeheuer,</span><span> omvatten, knepen dichter dicht.</span></p>
				<p class="wp-plat"><span>‘Gij zijt mijn tante,’ zei hij.</span></p>
				<p class="wp-plat"><span>‘Hou uw mond,’ riep zij.</span></p>
				<p class="wp-plat"><span>‘Wie denkt ge wel dat ik ben?’ zei hij. Nog nooit, niet in het huis van zijn ouders of dat van zijn grootvader, niet op school of op weg naar school en zeker niet in al die jaren op de kostschool had hij zozeer het zegevierend gevoel dat hij onbeschaamd, onbevreesd kon roepen wat hij wou. Hij richtte zich op, zijn ellebogen in haar vlees-in-kleren. ‘Denkt ge dat ge met uw konijn te maken hebt, met iemand die van niks weet, ik vogel meer dan ge peinst, vraag het maar aan Bekka Cosijns, en denkt ge dat ik mij ga generen morgen om dit te vertellen aan...’ Hij wou meegesleept door de trein (op de Wereldtentoonstelling van Luik de roetsjbaan vol gillende kinderen die ik nog overschreeuwde) van zijn opwellende, uitbottende, uitwasemende woede zeggen: ...aan mijn moeder. Maar dat zou hij nooit durven, hij wou Mama ook niet in deze kamer halen die rook naar </span><span class="wpt-cursief">poudre-de-riz</span><span>, zee en kaarsvet, hij zei: ‘...aan de mensen van uw straat, dat ze erachter komen wat voor iemand dat ge zijt?’</span></p>
				<p class="wp-plat"><span>Zij zag de verklikker, de beul, de soldaat die half op haar lag als op een haastig ineengeflanst bed te velde, op het slacht-, op het slagveld.</span></p>
				<p class="wp-plat"><span>‘O, gij smeerlapke,’ zei Tante Nora. Zij sloeg haar arm rond zijn nek en als op de roetsjbaan van de Wereldtentoonstelling helde hun tweepersoonswagentje van vel en vlees en haar en kleren, zij deed Louis verder kantelen, zij ontkoppelden, zij schoorde haar benen, grabbelde, kneep, stootte, tot in een wonderbaarlijke soepele vloeiende beweging hun tweespan weer aaneenklonk, alleen nu omgekeerd, zij boven, hijgend van de krachtpatserij, zij was dit niet gewend, haar keel reutelde.</span></p>
				<p class="wp-plat"><span>Wanneer houdt zoiets op? Er moet een afgesproken sein zijn waarop de twee worstelaars uit elkaar floepen, een eindsignaal, een alarmsirene, maar wanneer precies, dit zal ik te weten komen, ik moet opletten.</span></p>
				<p class="wp-plat"><span>‘Ziet ge mij een beetje gaarne?’ Haar golvend haar bedekte zijn gezicht, zij woog niet veel, het gewicht van een veulentje, nee, van een sint-bernardshond.</span></p>
				<p class="wp-plat"><span>‘Maar zeker, Tante.’</span></p>
				<p class="wp-plat"><span>‘Merci,’ zei zij en likte in zijn oor, wat bitter moest smaken.</span></p>
				<p class="wp-plat"><span>Er was een nieuw woord waar Louis al een maand mee opgescheept zat. Hij had de neiging om het op te roepen bij waaiende boomtakken, het geruis in de radio, bij heimachines, het woord is ‘de peristaltische beweging’, en dit woord gebeurt nu, karnen, dobberen en de zuigende, sissende dreun van Papa’s Heidelberg-pers.</span></p>
				<p class="wp-plat"><span>Zij fluistert.</span></p>
				<p class="wp-plat"><span>‘Ge kent er niks van – ge gebaart dat ge er iets van kent maar ge zijt een bedrieger – ten andere ge gaat nooit weten wat dat een vrouw is – niet alleen ik maar ook de andere vrouwen – beweeg niet – ge zijt geen konijn – alhoewel dat ik soms zou willen dat ge een konijn waart d’r in en d’r uit en </span><span class="wpt-cursief">après nous le déluge</span><span> – maar ik zie u gaarne en dat kunt ge niet verdragen – het is normaal voor een vent – maar ondertussen zit ik er toch mee en moet ik er mijn plan mee trekken dat ik u gaarne zie – rijen rijen op een wagentje – zeg niet dat ik zot ben of onnozel doe – omdat ik u gaarne zie – ik wil op u rijden tot het einde der tijden – laat me doen of ge krijgt een zoen – ik ben dom ik weet het van u gaarne te zien – laat mij toch laat mij toch zeveren – ge hebt daar toch geen zeer van – ge hebt gelijk ik ben alleen maar goed om te pissen en te zeveren – maar ge hebt toch geen last van mij – o ventje waarom zijt ge weggelopen – met uw leugens – en ik die dacht dat gij daar in Duitsland af en toe aan mij peinsde en godverdomme ge lacht mij uit met die andere – ge zijt nog een grotere smeerlap dan mijn moeder zei – maar het geeft niet mijn zoetje – want ge zijt nu bij mij en ik bij u en wij zitten aan elkaar vast en vastgenageld – ge kunt niet meer weg voelt ge’t – ge kunt kunt niet los – ik ga u godverdomme een keer leren rotzak – lelijk crapuul voelt ge het – het is aan het komen maar wacht o nee niet zo rap.’ </span></p>
				<p class="wp-plat"><span>Louis wachtte zoals gevraagd. Hij wachtte al een hele tijd want zij was het die dit gekolk gekreun gestamp veroorzaakte. Het konijn Valentientje zat op zijn achterste poten en probeerde een dahlia te pakken, gaf het niet op. Steeds knabbelend. Het konijn heeft ooit van God de glimlach als cadeau gekregen. Omdat het daar wat minnetjes over deed, ontnam God hem de glimlach. Sindsdien probeert het konijn de hele dag de glimlach terug te vinden, knabbelend op lucht.</span></p>
				<p class="wp-plat"><span>Geen sirene te horen. De </span><span class="wpt-cijfers">raf</span><span> is niet stipt. Het kaarsvlammetje raakt het dagblad </span><span class="wpt-cursief">De Dag</span><span>, de krant schiet in brand, het tapijt walmt.</span></p>
				<p class="wp-plat"><span>‘Ja weer op ons karretje – allee koetsierke juju – gij die mij gaarne ziet ik voel het ge kunt het niet wegsteken – ah dat kan niet blijven duren dat kan een mens niet uithouden.’</span></p>
				<p class="wp-plat"><span>Haar verkreukeld gezicht. Haar lippen die weer gezwollen waren en op lucht kauwden, knabbelden. Dat ik nu in iemand anders lijf zit met een deel van mijn lijf, het is wonderbaarlijk, hoe brengt iemand het vertrouwen op, de schaamteloze overgave om zoiets te durven doen? Mijn buik borrelt en knort. Een blikken trommeltje vol keurig gerangschikte speculaasjes. In het derde jaar van de Tweede Wereldoorlog op deze planeet is het dat de kille Hitlerjugend-knaap Louis Seynaeve voor het eerst gemeenschap heeft met een persoon van het andere geslacht. Hij wordt als eerste in het Germaanse rijk onderscheiden – het is te lezen op de voorpagina van </span><span class="wpt-cursief">Volk en Staat</span><span>, naast de foto van de vergane onderzeeër ‘Heidelberg’ waarvan de ruige, ongeschoren bemanning is ontploft, verscheurd, verzwolgen – met het IJzeren Kruis. Leon Degrelle, generaal, nodigt hem uit om langs de aangetreden gelederen te marcheren.</span></p>
				<p class="wp-plat"><span>Er was een signaal te horen geweest, maar niet door Louis. Alleen Tante Nora ving het op. Zij steigerde. Zij kreunde. ‘Gaarne zien – het is toch het gemakkelijkste – het komt – voelt ge ’t niet? – Gaarne zien wil ik en ik wil u niet kennen – o zeg niets alstublieft – </span><span class="wpt-cursief">verrückt bin</span><span> ik van binnen – o.’</span></p>
				<p class="wp-plat"><span>Als zij zo doorgaat glijd ik uit haar, dat mag niet, dat is pas oneer.</span></p>
				<p class="wp-plat"><span>Het lichaam van de ridderkruisdrager sloot aan, zo zeer dat hij het was die een gleuf vormde waar zij, een vreemdeling van een man, in stootte, hij werd platgeperst door de zonderlingste schokkende Mazurka-ter-plekke.</span></p>
				<p class="wp-plat"><span>‘Nooit nooit,’ schreeuwde Tante Nora. De drievoudige rij buren die buiten op het voetpad luisterde, hun lange roze oren plat langs hun slapen. ‘Nooit meer, nog, meer, alstublief, o, o.’</span></p>
				<p class="wp-plat"><span>Zij plette haar kin tegen zijn oogkas. Hij zag wriemelende lichtvlekken. Zij beet in zijn onderlip, hij proefde bloed. Zij schraapte langs zijn wang met de hare en hij dacht een ogenblik dat zij slechtgeschoren was. Toen sprong zij van hem los en viel neer met haar elleboog dwars over zijn keel. ‘Tante!’ riep hij. Zij zakte languit langs de zetel op het tapijt dat niet walmde. Zij huilde. De buren buiten drongen tot vlak bij de bakstenen gevel die trilde, de muur zelf snikte en kermde met haar stem die niet wilde bedaren, de klaagmuur van Jeruzalem.</span></p>
				<p class="wp-plat"><span>Tante Nora knielde en knoopte zijn broek dicht. Dat wat overeind was blijven staan had zij als een popje in zijn hemd gewikkeld. Zij wreef haar tranen weg met haar mouw. Hij knipperde met zijn linkeroog en kon er weer mee zien.</span></p>
				<p class="wp-plat"><span>‘Ik ben slecht,’ zei zij. Hij wou dit beamen maar ze zei: ‘Want ik heb u niet eens goed verzorgd. Ik heb alleen aan mijn eigen gepeinsd.’</span></p>
				<p class="wp-plat"><span>Louis dacht dat dit het moment was om, </span><span class="wpt-cursief">unverfroren</span><span>, de doos met de speculaasjes op te eisen. Maar hij deed het niet, het leek op: voor wat hoort wat. Morgen zou hij Herman Polet complimenteren met de gelijkenis. Hij zou zeggen: ‘Polet, zij lag op haar knieën en borg mijn fluit op.’</span></p>
				<p class="wp-plat"><span>‘Uw scheidsrechtersfluitje zeker,’ zou Herman Polet zeggen, atlas onder de elleboog.</span></p>
				<p class="wp-plat"><span>Kalm liep de vrouw toen door de kamer, deed het licht aan, zocht naar de spelden, stak haar haar weer op en werd weer ongeveer de zuster van zijn vader die zachtjes zei: ‘Dit blijft onder ons, hè, ventje? Afgesproken?’</span></p>
				<p class="wp-plat"><span>Ventje. Nonkel Leon in lilliputtervorm. Zij reikte hem zijn schooltas aan. Hij kreeg ook nog zes sigaretten mee voor Mama.</span></p>
				<p class="wp-witregel"><span> </span></p>
				<p class="calibre1"><span>‘In Veertien-Achttien,’ beweerde Tante Mona, ‘is Hitler door een ongelukkige toevallige Engelse kogel getroffen geweest. En dan hebben ze een kloot moeten amputeren.’</span></p>
				<p class="wp-plat"><span>‘Volgens mij is die kloot bij de kleine Adolf niet gezakt en zit hij nog in zijn buik.’</span></p>
				<p class="wp-plat"><span>‘Vandaar dat hij altijd zo koleirig is, de Führer.’</span></p>
				<p class="wp-plat"><span>‘Zoiets moet op het gemoed werken.’</span></p>
				<p class="wp-plat"><span>‘Vandaar dat hij niet getrouwd is.’</span></p>
				<p class="wp-plat"><span>‘Lijk de priesters. Zo kunnen ze zich helemaal aan hun ambt en aan hun ideaal wijden.’</span></p>
				<p class="wp-plat"><span>‘Vandaar dat hij zo tegen de Engelsen is.’</span></p>
				<p class="wp-plat"><span>‘Maar Mona, hij is nooit tegen de Engelsen geweest. Het zijn de Engelsen die tegen hém zijn. Von Ribbentrop heeft zijn hand uitgestoken maar Churchill heeft er in gespuwd.’</span></p>
				<p class="wp-plat"><span>‘Wat is er met u, Louis, ge loopt zo gejaagd?’</span></p>
				<p class="wp-plat"><span>‘Hij is aan het muiten,’ zei Cecile flutterig.</span></p>
				<p class="wp-plat"><span>‘Zeverkous, piskous!’ riep Louis.</span></p>
				<p class="wp-plat"><span>‘’t Is de groei. Hij gaat een lange pers worden lijk zijn grootvader.’</span></p>
				<p class="wp-plat"><span>‘Het is normaal. Een man is gemiddeld twaalf centimeter groter dan een vrouw.’</span></p>
				<p class="wp-plat"><span>‘Ik krijg niets anders dan een snauw en een grauw van hem tegenwoordig,’ zei Mama. ‘Ik kan er toch niets aan doen dat hij altijd honger heeft.’</span></p>
				<p class="wp-plat"><span>‘Hij heeft een lintworm,’ zei Cecile en ontweek Louis’ klauwende hand.</span></p>
				<p class="wp-witregel"><span> </span></p>
				<p class="calibre1"><span>Tante Berenice zat in de keuken. Streng, zonder de bête glimlach van haar geloof in de Wederopstanding. ‘Staf Seynaeve, ge moogt content naar uw bed gaan vanavond. Gij hebt verkregen van de duivel wat ge altijd hebt gewild. Het liefst zou ik willen dat ge zoudt doodvallen voor mijn ogen, maar mijn godsdienst verbiedt zulke gedachten. Toch ga ik u niet mijn andere wang presenteren.’</span></p>
				<p class="wp-plat"><span>Mama schonk een raar aftreksel van lindebloesems die Tante Berenice meegebracht had. Het schijnt dat de Hollanders dat regelmatig drinken.</span></p>
				<p class="wp-plat"><span>‘Maar wat kan ik daar nu aan doen dat uw Firmin opgepakt is? Hij had maar geen vals paspoort moeten tonen.’</span></p>
				<p class="wp-plat"><span>‘Had hij zijn eigen naam moeten opgeven dan, Debeljanov?’</span></p>
				<p class="wp-plat"><span>‘Uw paspoort vervalsen, daar is een wet voor. Een wet tegen.’</span></p>
				<p class="wp-plat"><span>‘Die wet is niet van God.’</span></p>
				<p class="wp-plat"><span>‘Dat moet ik toegeven,’ zei Papa. ‘Het is een wet van de Belgen.’</span></p>
				<p class="wp-plat"><span>‘Is uw hart zo versteend dat gij Firmin gaat laten rotten in de gevangenis van Luik?’</span></p>
				<p class="wp-plat"><span>‘Wat moet ik doen?’</span></p>
				<p class="wp-plat"><span>‘Een woordje voor hem bij de Gestapo. Gij zijt daar toch kind aan huis.’</span></p>
				<p class="wp-plat"><span>‘Dat is veel gezeid, Berenice.’</span></p>
				<p class="wp-plat"><span>‘Als de Duitsers zulke chique, rechtvaardige rechters zijn zoals ge denkt, dan zullen ze naar u luisteren, zelfs al komt ge op voor een jood die geen jood is maar een Bulgaar. De Duitsers zullen het respecteren dat ge opkomt voor uw familie.’</span></p>
				<p class="wp-plat"><span>‘Aangetrouwde familie.’</span></p>
				<p class="wp-plat"><span>‘Hij kan niks. Hij kent niemand van de Gestapo,’ zei Mama zakelijk.</span></p>
				<p class="wp-plat"><span>‘O nee? Ken ik Rathaus niet misschien?’</span></p>
				<p class="wp-plat"><span>‘Ge hebt hem één keer een hand gegeven op dat feestje van DeVlag. Ge zeidt: ‘‘Angenehm” en die man verstond niet wat het was.’</span></p>
				<p class="wp-plat"><span>‘En gij, Constance, kunt gij niks doen?’</span></p>
				<p class="wp-plat"><span>‘Misschien,’ zei Mama. ‘Ik kan u niks beloven, Berenice, maar ik ga mijn best doen. Misschien mijnheer Groothuis inschakelen.’</span></p>
				<p class="wp-plat"><span>‘Ah nee, laat mijnheer Groothuis hier buiten,’ riep Papa.</span></p>
				<p class="wp-plat"><span>‘Doktor Knigge dan. Dat is nogal een meevoelend mens.’</span></p>
				<p class="wp-plat"><span>‘God zal het u lonen, Constance.’</span></p>
				<p class="wp-plat"><span>Toen Tante Berenice vertrokken was goot Papa meteen de lindethee in het aanrecht. ‘Met hare God hier en hare God daar. Dat ze naar hare God telefoneert, dat Hij bij de Gestapo gaat pleiten.’</span></p>
				<p class="wp-plat"><span>‘Het is een feit dat de joden een sterke greep hadden op de kranten, de cinema’s, de banken, samen met de vrijmetselaars,’ zei Peter. ‘En dat ze daar nu de rekening moeten voor betalen.’</span></p>
				<p class="wp-plat"><span>‘Het is teken dat zij slimmer waren dan de Belgen, vader,’ zei Mama.</span></p>
				<p class="wp-plat"><span>‘En dat het een tijdje zal duren voor ze weer in de gemeenschap der volkeren zullen opgenomen worden.’</span></p>
				<p class="wp-plat"><span>‘Maar dat willen zij niet,’ riep Papa. ‘Zij willen samenkruipen, met hun pretentie van het uitverkoren volk, met hun eigen rare zeden en gewoonten.’</span></p>
				<p class="wp-plat"><span>‘En wat wilt gij met uw samenhorigheid van alle Vlamingen?’ zei Mama.</span></p>
				<p class="wp-plat"><span>‘Constance, dat is niet te vergelijken.’</span></p>
				<p class="wp-plat"><span>‘Waarom niet?’</span></p>
				<p class="wp-plat"><span>‘Het zijn houtwormen,’ zei Papa. ‘Schone praatjes en ondertussen hebben ze een Vlaamse pink vast en een hand en een arm en heel het lichaam. En het staat in hun speciale Tien Geboden dat ze al het vrouwvolk van een ander ras mogen pakken, dat wordt hun geleerd door hun rabbi’s. Maar waar spreken we over? D’r zijn hooguit tien joden in heel Walle!’</span></p>
				<p class="wp-plat"><span>‘Hoe komt het toch dat Firmin hier in Walle gepakt werd?’ vroeg Peter.</span></p>
				<p class="wp-plat"><span>‘Hij was met Berenice op weg naar hier,’ zei Mama treurig.</span></p>
				<p class="wp-plat"><span>‘Wat we zouden moeten doen,’ zei Papa, ‘in deze kwalijke tijden waarin alleman op zijn eigen leeft en zijn medemensen vergeet, dat is de solidariteit in de gebuurte weer aankweken. Wij zitten allemaal in hetzelfde schuitje, geen eten of weinig eten en die bommenwerpers boven ons hoofd, wij zouden ons allemaal moeten samenslaan om onze tijd op aarde zo aangenaam mogelijk te maken. En daarom heb ik hier een proefdruk van de uitnodiging voor een Schone Bonte Avond voor de gebuurte. Er is te veel materialisme onder de mensen, daar moet iets aan gedaan worden. Hier, van boven in de Garamond ziet ge: ‘Door Eigen Werk Sterk’. Daarboven moet er nog wat publiciteit komen, ik dacht aan mijnheer Groothuis, zijn tapijten zijn wel niet te betalen maar hij gaat zijn reclame willen verzorgen, dat komt toch bij de algemene onkosten van zijn firma.’ Hij las in het schoon-Vlaams voor. ‘In de zaal ‘Groeninghe’ Groot Winterfeest gegeven door de plaatselijke bevolking onder leiding van Staf Seynaeve. Programma. Eén. Het gebed voor Vlaanderen. Zij kennen dat wel niet, maar ik zal het afdrukken en voor drie frank ’t stuk kunnen ze ’t mee zeggen. Twee. Een woordje van de Voorzitter. Ik zeg dat ik content ben dat we hier allemaal samen aan een zeel trekken, wat we ook van de oorlog en zijn mogelijke gevolgen peinzen. Drie. Dolle klucht in één bedrijf, daar moet ik het kluchtenboek over naslaan. Bijvoorbeeld: ‘Dries, de dwaze veldwachter’. Vier. En hier heb ik het al gedrukt, vader, zonder u om permissie te vragen, ‘‘Buitengewone spreekbeurt door de befaamde en in onze streek welgekende redenaar Hubert Seynaeve over de Seltische beschaving”.’</span></p>
				<p class="wp-plat"><span>‘Keltisch, Staf.’</span></p>
				<p class="wp-plat"><span>‘Keltische beschaving. In korps Acht staat er onder: ‘‘Voor de eerste maal in Walle. Uiterst leerrijk en onderhoudend”.’</span></p>
				<p class="wp-plat"><span>‘Verder, Staf.’</span></p>
				<p class="wp-plat"><span>‘Vijf. Kluchtlied. ‘Op onze Burgervader’. Daar zorgt apotheker Paelinck voor. Een serie kleine pikuurtjes over de grond die de burgemeester gekocht heeft op ’t Hoogeland. Maar niet té gepeperd, want de burgemeester is nogal gauw gekwetst de laatste tijd. Daarna vijftien minuutjes pauze met aangename fonomuziek.’</span></p>
				<p class="wp-plat"><span>‘Jazz,’ zei Louis.</span></p>
				<p class="wp-plat"><span>‘Louis, alstublief. Werk eens een beetje méé!’</span></p>
				<p class="wp-plat"><span>‘Du und ich im Mondschein auf einer kleinen Bank allein,’ zong Louis, Mama zong mee. Zij wiegden met hun hoofden samen, dicht bijeen. Papa wachtte tot zijn ontaard gezin klaar was. ‘Na de pauze, door Mona Vercauteren streepje Seynaeve het lied: ‘Ik wil maar ééne Moeder’.’</span></p>
				<p class="wp-plat"><span>‘Cecile zou kunnen dansen tijdens het lied van Mona.’</span></p>
				<p class="wp-plat"><span>‘Dat zou magnifiek zijn. En toepasselijk. Ja. Dan optreden van het plaatselijk duo De Zonnekloppers met een lachnummer. En dan het slotwoord door de Eerwaarde Heer Proost van de Marine-Artillerie. Goedverwarmde zaal. Iets buitengewoons. Deuren open om Vier Punt Dertig Ure. Uitgangskaart verplicht bij elke uitgang, enzovoort enzovoort. Verantwoordelijke uitgever Staf Seynaeve.’</span></p>
				<p class="wp-plat"><span>‘Uw naam staat er drie keer op,’ zei Mimi de bakkerin.</span></p>
				<p class="wp-plat"><span>‘Het is misschien een beetje ouderwets,’ zei madame Kerskens-van-de-overkant.</span></p>
				<p class="wp-plat"><span>‘Ik dacht eerst nog aan Vendelzwaaien, maar voor onze gebuurte is dat te flamingant,’ zei Papa.</span></p>
				<p class="wp-plat"><span>Peter zei lijzig: ‘En gij, Constance, wat gaat gij doen in dit familiaal festijn?’</span></p>
				<p class="wp-plat"><span>Mama bleef een verwoestend signaal uitzenden met haar grijze met goud doorspikkelde pupillen. ‘Ik?’ zei zij. ‘Ik zou in mijn blote kont kunnen dansen.’</span></p>
				<p class="wp-plat"><span>‘Constance,’ zei Papa. ‘Kunnen we nu eens nooit serieus redeneren?’</span></p>
				<p class="wp-witregel"><span> </span></p>
				<p class="calibre1"><span>Tante Nora zei: ‘Wel, Louis, zegt ge geen goeiendag meer tegen mij?’</span></p>
				<p class="wp-plat"><span>‘Dag, Tante Nora.’</span></p>
				<p class="wp-plat"><span>‘Constance, gij zijt vermagerd! Ik spaar het eten uit mijn mond voor onze Nicole en ik blijf maar vervetten, ik kan in niet één zomerkleedje meer. Louis, ge hebt mij wat gelapt met uw laatste lading boeken. Over boerenopstanden in ’t jaar Zeventienhonderd. En dat andere, van die vent die verandert in een kever. Hij wordt wakker, Constance, en hij heeft sprietels lijk een kever. Ge kunt u aan alles verwachten de dag van vandaag, maar dat is toch meer voor onnozele kinderen.</span></p>
				<p class="wp-plat"><span>Ge moet niet zo naar mij kijken, Louis. Ben ik zwart misschien? Doet hij altijd zo raar, Constance? Als ik hier niet welgekomen ben, Louis, moet ge ’t mij maar zeggen.’</span></p>
				<p class="wp-witregel"><span> </span></p>
				<p class="calibre1"><span>‘Marnix mag niet meer binnen in ‘Groeninghe’,’ zei Leevaert.</span></p>
				<p class="wp-plat"><span>‘Spreekt hij weer?’</span></p>
				<p class="wp-plat"><span>‘Hij houdt niet op. Ge kunt hem geen muilband aandoen natuurlijk, maar soms zou ’t ’t beste zijn. Verleden week staat hij te converseren aan de toonbank met Noël, een model van een uiteenzetting overigens, over het objectief toeval, ik heb het zelfs aan mijn leerlingen doorgespeeld ’s anderendaags, maar wat Noël niet in de gaten had was dat Marnix de hele tijd tegen de toonbank stond te pissen. Zonder een spier in zijn aangezicht te vertrekken.</span></p>
				<p class="wp-plat"><span>En in de Onze Lieve Vrouwekerk mag hij ook niet meer binnen. Hij heeft ruzie met de nieuwe pastoor, die kwaad geworden is omdat hij verleden zondag ‘Mon légionnaire’ van Edith Piaf speelde tijdens de mis. Al het vrouwvolk snotterde, en de pastoor dacht eerst dat het door zijn preek kwam. Ik zeg: ‘‘Mijnheer de pastoor, iedereen verwerkt rouw op zijn eigen manier.” “Hij komt mijn kerk niet meer binnen,” zei hij.’</span></p>
				<p class="wp-plat"><span>‘Rouw,’ zei Mama. ‘Rouw, Louis, dat zal uw vader nooit verstaan. Rauw, ja, dat verstaat hij, rauwe mosselen, rauw gehakt.’</span></p>
				<p class="wp-witregel"><span> </span></p>
				<p class="calibre1"><span>Vuile Sef, in burger, leek gekrompen.</span></p>
				<p class="wp-plat"><span>‘Ik wilde zo nodig de wereld zien. Wel, ik heb hem gezien. Nu blijf ik thuis, goed weten.’</span></p>
				<p class="wp-plat"><span>‘Zullen ze u niet komen halen, van uw regiment?’</span></p>
				<p class="wp-plat"><span>‘Ik ga niet op hen wachten. Ik heb genoeg gezien. Ik heb genoeg groen gelachen. Spreek me niet over Italië. We zijn daar weggesprint aan honderd per uur. Met één troost, dat we die schijters van Macaroni’s hebben achtergelaten. Maar wel gelachen. Wij hadden zes Nieuw-Zeelanders gevangengenomen. Een dorst dat die gasten hadden. Zij konden niet lang zonder hun Coca-Cola.</span></p>
				<p class="wp-plat"><span>‘‘What’s your name,” zegt er een die gynaecoloog was. Ik zeg: ‘‘Sef. Vuile Sef. Dirty Sef,” en elke keer als zij mij zagen zongen ze van: ‘‘Dirty Seffie from Bizerte, fucks the captain, makes me flirty, o, he’s very purty, Dirty Seffie.” En ik, ge kent mij, romantisch als ik ben, ik heb nog gedanst voor hen op mijn pumps, in mijn deux-pièces de avond dat zij er aan gingen, alle zes. Alle zes fertig gemacht, wij konden ze niet meeslepen. Onze Leutnant kroop in de Honey...’</span></p>
				<p class="wp-plat"><span>‘De Honey?’</span></p>
				<p class="wp-plat"><span>‘Een Stuart M. Drie-tank die wij veroverd hadden en hij reed ze in de grond. Dertien ton over die zes gasten. Ik heb te veel gezien, ik blijf thuis.’</span></p>
				<p class="wp-plat"><span>‘Doktor Knigge vraagt of ik met hem meega naar Parijs,’ zei Mama. ‘Ik zou wel willen maar ik kan dat niet doen tegenover uw vader. Hij roept nu al de hele tijd ‘‘hoer” naar mij. Weliswaar in koleire. Maar toch. Nee, als het nu nog naar Rijsel was of naar Reims met de kathedraal. Maar Parijs? Nee, hij zou het mij nooit vergeven, uw vader. Omdat we daar op trouwreis zijn geweest.’</span></p>
				<p class="wp-plat"><span>‘Dat moet ge toch verstaan, Constance, dat mijn broer daar schone herinneringen wil blijven aan houden,’ zei Tante Mona.</span></p>
				<p class="wp-plat"><span>‘En mijn herinneringen dan? Heel de dag op stap, de Sacré Coeur, al die trappen op, het graf van Napoleon en de rest. Maar op een gegeven moment moest ik terug. Staf had op voorhand voor een week betaald maar na twee dagen moest ik terug want in het hotel hadden ze zo’n Franse wc, een gat in de grond en daar kon ik niet op gaan, ik ben naar drie-vier cafés gegaan maar daar was het overal hetzelfde, een porseleinen gat in de grond, en ik kon niet, met de beste wil van de wereld, ik had krampen. ‘‘Maar Constancetje toch,” zei hij, ‘‘in Frankrijk is dat zo.” Ik zeg: ‘‘Het is gelijk, ik kan niet, ik ben zo niet opgevoed.”’ </span></p>
				<p class="wp-plat"><span>‘Maar hij kon wel.’</span></p>
				<p class="wp-plat"><span>‘Dat heb ik hem niet gevraagd.’</span></p>
				<p class="wp-plat"><span>‘Nee, in die tijd vroeg men zoiets niet aan iemand waarmee men vers getrouwd was.’</span></p>
				<p class="wp-plat"><span>‘En toen wij in Walle terug waren kon ik ook niet. Rabarber, gedroogde pruimen, niks hielp.’</span></p>
				<p class="wp-plat"><span>‘De nacht van mijn trouw,’ zei Tante Mona, ‘ben ik in de kleerkast gekropen, met de deur op slot. En Ward maar bonken en vloeken. ’s Ochtends heeft hij het slot eruit gekapt met een beitel.’</span></p>
				<p class="wp-plat"><span>‘En heeft hij mij gemaakt,’ zei Cecile en zoog op haar duim, zoals ze nu al jaren deed, hoeveel jodiumtinctuur haar moeder ook op haar duim streek.</span></p>
				<p class="wp-witregel"><span> </span></p>
				<p class="calibre1"><span>‘Churchill,’ zei de leraar Engels, ‘komt nu pas tot zijn recht, de oude buldog. Zijn voorvader Marlborough werd al door de dichter Addison vergeleken met, noteert, ja gij ook Seynaeve, noteer: ‘‘an angel guiding the whirlwind.” Dit bij de slag van Blenheim.’</span></p>
				<p class="wp-plat"><span>‘Seynaeve,’ zei hij en het is eerder Papa’s naam dan die van Louis, die hij zo walgend uitspreekt. ‘Ik moet u de groeten doen van de Eerwaarde Heer de Launay. Hij vroeg mij zijn kamer op te ruimen en zijn bezittingen te verdelen onder zijn kennissen.’</span></p>
				<p class="wp-plat"><span>‘Waar is hij?’</span></p>
				<p class="wp-plat"><span>‘In een kamp. Meer kan ik u daar niet over mededelen.’</span></p>
				<p class="wp-plat"><span>‘Maar u weet waar?’</span></p>
				<p class="wp-plat"><span>‘Hoe minder iemand als u, Seynaeve, weet, hoe beter. Dit heeft hij voor u bestemd.’ Hij overhandigde een geel stukgelezen slap boek. Louis rook eraan in de gang. Muf. Lijm. De soutane van de Kei met een vleugje scheerzeep? Nee. Muffig, rokerig. </span><span class="wpt-cursief">L’Anthologie Grecque</span><span>, Editions Garnier Frères, Paris.</span></p>
				<p class="wp-plat"><span>Naast het titelblad stak een gevouwen blaadje met aantekeningen in Kei’s voorzichtig, schuin en rond handschrift. ‘Laat ons vluchten, ongelukkige geliefden (minnaars?) zolang de pijl niet op het koord (touw) zit (is). Weldra, ik ben er de bode (profeet) van, zal er een grote brand (vuurhaard) zijn. Philodemus. (Marcus Argentarius? Bassus?) De bibliotheek van Philodemus: half verkoold onder de lava in de villa van Piso, Herculaneum.’</span></p>
				<p class="wp-plat"><span>Op het schutblad stond in rood potlood: Koinônia.</span></p>
				<p class="wp-plat"><span>Samen. Samenhorig. ‘Leer Grieks. Elke dag. Ga nu. Vlug.’</span></p>
				<p class="wp-witregel"><span> </span></p>
				<p class="calibre1"><span>‘Hier Louis, kerel, neem nog een schepje mayonaise, ge vindt er niet veel zulke zelfgemaakte. Ge gaat ver moeten zoeken.</span></p>
				<p class="wp-plat"><span>Ah, ik was ook mager als ik zo jong was. En ook boeken lezen, lezen lijk gij. Maar ja, ’t leven gebiedt.</span></p>
				<p class="wp-plat"><span>Wat peinst ge van mijn mayonaise? Zelf gemaakt, want onze Monique mag er niet aankomen als ze haar affaires heeft, want dan schift de mayonaise, onthou dat. Maar ja, ge zijt nog jong, wat weet gij van mayonaise?’</span></p>
				<p class="wp-plat"><span>‘Dat het woord van Mahon komt.’</span></p>
				<p class="wp-plat"><span>‘Mahon?’</span></p>
				<p class="wp-plat"><span>‘Hoofdstad van Menorca.’</span></p>
				<p class="wp-plat"><span>‘Tiens, wie had dat gepeinsd?’</span></p>
				<p class="wp-witregel"><span> </span></p>
				<p class="calibre1"><span>Geen reserves meer, de Duitsers? Maar jongens, kijk die jonge gasten eens aan. Met kruit in hun vel! Wat zijn dat voor nieuwe uniformen? Nooit gezien, helegans in ’t leer.</span></p>
				<p class="wp-plat"><span>Wij gaan komen, zegt de Engelse radio. Maar als zij landen en ze zien die doodskoppen op die jongens hun muts, gaan ze koersen lijk kangoeroes, de tommy’s. In hun plat helmpje gaan ze kakken van benauwdigheid!</span></p>
				<p class="wp-witregel"><span> </span></p>
				<p class="calibre1"><span>‘Ik verouder,’ zei BoMama, ‘en het gaat rap en het doet zeer. Ge ziet uw familie rekenen: ‘‘Zoveel jaar of zoveel maanden nog.” Maar ik moet nog een tijdje meegaan, ik wil niet vertrekken vóór hém. Louis, hij moet eraan vóór mij. Ik bid er alle dagen voor, ’s ochtends vroeg al, vóór dat ik mijn tanden insteek. En hij moet branden in helse pijnen om wat hij mijn kinderen heeft aangedaan, anders zit de wereld zo verkeerd ineen dat ge gaat twijfelen aan Onze Lieve Heer. Want lijk of dat hij nu open en bloot voor heel Walle bij zijn dochter woont, heel de stad spreekt er schande van, zelfs Mijnheer de Kanunnik de Londerzeele die hem altijd de hand boven het hoofd houdt, heeft gezegd </span><span class="wpt-cursief">en plein public</span><span>: ‘‘Het is misschien het verstandigste niet.” En Mona, zij is nog nooit zo vriendelijk geweest, ‘‘Maatje moet ge niet wat compote van stekelbezen? Maáátje, is er niets te naaien of te wassen?” Ik zeg: ‘‘Mona, hoe is het met uwe vent?” “Maar máátje toch, Gaston van den Driessche is mijn vent niet, al geeft hij zijn weekgeld af tot op de laatste frank, hij is mijn </span><span class="wpt-cursief">amant</span><span>.” Ik zeg: ‘‘Mona, ge weet wie dat ik bedoel. Uwe vent die heel zijn leven mijn vent geweest is.”</span></p>
				<p class="wp-plat"><span>‘‘Moeder,” zegt ze, want als ze nijdig is noemt ze mij ‘moeder’, ‘‘Moeder, ge zijt weer aan het stoken en aan het vuilemuilen. Mijn vader woont bij mij omdat hij hier zijn verzorging niet kreeg, maar één paar kousen meer had en dan nog met zúlke gaten in. En ik kan me nu met hem bezighouden, ik heb nu tijd.” Ik zeg: ‘‘Omdat uwe Veldmaarschalk er niet meer is.” “Feld</span><span class="wpt-cursief">webel</span><span>,” zegt ze, ‘‘Moeder, en ge moet uw neus niet optrekken want ge hebt brood en spek en margarine en chocola gehad door die Feldwebel.” Ik zeg: ‘‘Ja, van dat zuur brood!”’ ‘Het was toch voedzaam!” roept ze. Ik zeg: ‘‘Ja, maar het is zuur en als ge dat als Belg niet gewoon zijt, smaakt het u niet.”’ </span></p>
				<p class="wp-witregel"><span> </span></p>
				<p class="calibre1"><span>Raspe’s hand was afgezet. ‘Eerst dachten ze dat ik het expres gedaan had, omdat het mijn trekvingers zijn, dat ik ze expres had laten bevriezen. Ik kom van Wachteren. Daar hebben ze allemaal hun kazak gekeerd. Ik kan het hun wel uitleggen maar ze willen het niet verstaan, zij wachten op de regering van Londen die terugkomt, zeggen ze. Ik zeg: ‘‘Maar mensen, wat hebt ge ooit van de Belgische Staat gekregen? Vernedering. Mensen, wat hebben we te verliezen? Zou de Engelsman ooit winnen, het is te zeggen de Rus, wat zijn dan nog de kansen voor Vlaanderen?” Ze lachen. Ik zeg: ‘‘Vaderland” of ‘‘Arbeid”. Ze lachen. Ik zeg: ‘‘Mensen, wat is België? Hooguit een hoop goudreserves en het politiek crapuul dat het beheert en onder elkaar verdeelt. Wat is dat vergeleken bij ons volksdom...”’ </span></p>
				<p class="wp-plat"><span>‘Ons volk dom?’</span></p>
				<p class="wp-plat"><span>‘Ach, lach ook maar. Mensen, ons volksdom, ja desnoods onder het zonneteken opgenomen in het geheel. Van Rijsel tot in Polen, één land.’</span></p>
				<p class="wp-plat"><span>Maar later nadat hij menig glas had gedronken van Tante Hélène’s erwtenbrouwsel (drie uur koken, koud laten worden, filteren, dan een groot pak salie erin en dat laten gisten) zei Raspe: ‘De Duitsers hebben ons op flessen getrokken. Wat kan hen ons idealisme schelen? Vlaams Legioen, het is gauw uitgesproken, maar we worden toch gecommandeerd door Pruisen en Beiers. Maar ge kunt er niet onder uit. Ge hebt de eed van trouw gezworen. Ja, met mijn hand die ik niet meer heb.’</span></p>
				<p class="wp-witregel"><span> </span></p>
				<p class="calibre1"><span>‘Louis, vindt ge niet dat uw vader zo dikwijls naar madame Kerskens-van-de-overkant gaat? Hij snijdt er de rozen, maait er het gras, ik denk dat hij zelfs haar schoenen kuist, ik kan de blink niet meer vinden. Natuurlijk, ge weet weer van niets, gij, jezuïetenjong. Niet dat het mij wat kan schelen. Laat hem zijn gerief maar elders zoeken, bij mij gaat hij het niet vinden. Maar gij zoudt hem een keer, zo tussen neus en lippen door, moeten vertellen dat zijn madammeke Kerskens-van-de-overkant regelmatig in een bad vol champagne zit bij mijnheer Groothuis als hij zijn feestjes geeft. Hij is wel van de verkeerde kant, mijnheer Groothuis, maar hij haalt toch vrouwvolk in huis voor de andere industriëlen. Zoals hij altijd op twee paarden wedt. Want na de oorlog zullen de mensen ook weer textiel en tapijten nodig hebben.</span></p>
				<p class="wp-plat"><span>Goed, vertelt ge ’t hem, Louis, van madame Kerskens-van-de-overkant? Want gij kunt dat goed, hè, overbrieven en verklikken? Daar zijt ge een kei in.’</span></p>
				<p class="wp-witregel"><span> </span></p>
				<p class="calibre1"><span>‘Geachte Mijnheer Seynaeve, met meer dan belangstelling heb ik uw zending van drie gedichten gelezen en naar mijn bescheiden mening heeft u een uitgesproken talent. Het komt evenwel niet volledig tot zijn recht vanwege de vrije versvorm, die mijns inziens in Vlaanderen zijn tijd gehad heeft. Een nauwgezette studie van de klassieke vormenleer zoals u die kunt aantreffen in </span><span class="wpt-cursief">Het literaire Kunstwerk</span><span> van W. Kramer, en </span><span class="wpt-cursief">Ritme en Metrum</span><span> van A. Verwey zou u zeker niet schaden. Ik veronderstel, gezien de overgevoelige en weemoedige toon in uw zeker niet onverdienstelijk werk, dat u vrij jong bent. Dan wens ik u veel voorspoed en wilskracht want gij vertegenwoordigt de toekomst van ons volk. Met Dietse groet, J. Willemijns, lic., redactie Kunst en Letteren van </span><span class="wpt-cursief">Volk en Staat</span><span>. P.S. Ben ik abuis als ik veronderstel dat ‘Een wolk’ geïnspireerd werd door Hölderlin’s ‘Es hängt ein ehern Gewölbe’?’</span></p>
				<p class="wp-plat"><span>‘Abuis, abuis, abuis,’ gilde Louis tegen de wanden van zijn kamer. De echo van zijn stem wekte buiten het trompetje van de ijscokar. Bij de kar met de broodmagere pony stonden flierefluiters al te likken. Hölderlin’s plagiator rende naar beneden.</span></p>
				<p class="wp-witregel"><span> </span></p>
				<p class="calibre1"><span>‘De Atlantikwal,’ zei apotheker Paelinck, ‘daar zitten serieuze gaten in. En dat komt, ge weet dat ik mijn woorden wik en weeg, omdat de Duitsers zo stom zijn geweest om er Hollanders aan het werk te zetten. Ik ben voor Groot Dietsland, dat is bekend, maar die Hollanders erbij, dat is een grove vergissing. Redeneer eens. Een Hollander is eerst en vooral een commerçant, dus dat wil zeggen dat vanaf de meestergast tot de simpelste metselaar iedereen op het materiaal verdient. Bijvoorbeeld, op een bunker die een dekkingsdikte van twee meter moet hebben brengen ze een aantal centimeters minder aan, op heel de breedte van de Atlantikwal gaan zo veel guldens in de Hollander zijn binnenzak. Ze verdienen op het beton, op het staal, op de schroeven, op de planken. De Duitsers die daar zitten zijn stekeblind, want de meesten zijn daar in</span><span class="wpt-cursief"> Genesungsurlaub </span><span>of het zijn zulke beginnelingen dat zij als zij landmijnen moeten leggen over hun eigen voeten struikelen en over een draad en de lucht ingaan.’</span></p>
				<p class="wp-witregel"><span> </span></p>
				<p class="calibre1"><span>‘Zij hebben een ventje opgepakt, een Waal, hij had die witte duif nog in zijn hand. Een Engelse duif met geheime documenten op rijstpapier aan zijn pootje. Zij hebben hem direct tegen de muur gezet.’</span></p>
				<p class="wp-plat"><span>‘Direct? Zij gaan vooreerst zijn oren schoon uitgekuist hebben.’</span></p>
				<p class="wp-witregel"><span> </span></p>
				<p class="calibre1"><span>‘Uw oren? Wat is er van?’ zei Tante Hélène die Louis’ haar veel te kort geknipt had.</span></p>
				<p class="wp-plat"><span>‘Zij steken zo uit.’</span></p>
				<p class="wp-plat"><span>‘Maar dat is mode. Zoals bij Clark Gable. Het vrouwvolk ziet dat gaarne. En daarbij, alle Seynaeves hebben zulke oren. Kijk maar naar uw Peter. Maar die laat zijn oren nu hangen. Mona laat hem geen minuut gerust, zij is jaloerser dan als zij zijn vrouw zou zijn.’</span></p>
				<p class="wp-plat"><span>‘Tante Hélène, is Cecile een kind van Peter?’</span></p>
				<p class="wp-plat"><span>‘Zijt ge zot? Wie vertelt dat? Louis, ge moet niet naar zulke vertelsels luisteren! Alhoewel...’</span></p>
				<p class="wp-plat"><span>‘Alhoewel wat?’</span></p>
				<p class="wp-plat"><span>‘Cecile lijkt in ieder geval meer op een Seynaeve dan op Ward. Zij heeft niets van Wards dikke lippen of van zijn kiekenoogjes. Maar dat wil niets zeggen.’</span></p>
				<p class="wp-plat"><span>‘Nee. Ik lijk ook niet op mijn vader.’</span></p>
				<p class="wp-plat"><span>‘Meer dan ge denkt.’</span></p>
				<p class="wp-plat"><span>‘Ikke? Ikke? Niet waar. Ge houdt mij voor de zot!’</span></p>
				<p class="wp-plat"><span>‘Gij kunt het niet wegsteken dat ge een Seynaeve zijt.’</span></p>
				<p class="wp-plat"><span>‘Niet wáár! Niet wáár!’</span></p>
				<p class="wp-witregel"><span> </span></p>
				<p class="calibre1"><span>Een bezorgd besje belde aan.</span></p>
				<p class="wp-plat"><span>‘Madame Seynaeve, ik heb gewacht tot ik uw man heb zien weggaan. Ik weet dat ge meer dan genoeg dingen aan uw hoofd hebt, omdat ge zeer goed zorgt voor de jongens van de </span><span class="wpt-cijfers">erla</span><span>, en misschien zegt ge tegen mij: ‘‘Madame, begin hier niet over, dat is het departement van mijn man.” Maar ge hebt geen telefoon en ik heb al drie kaartjes naar dit adres gestuurd, die uw man voorzeker in de vuilbak heeft gesmeten. Het is lelijk om te zeggen maar uw man, Madame Seynaeve, is een deugniet. De laatste keer dat ik hem gezien heb was op de vergadering van de drukkers en daar deed hij alsof hij mij niet kende, ik ben er wekenlang ongemakkelijk van geweest, zo’n affront in tegenwoordigheid van de andere drukkers. ’t Is maar om te zeggen dat ge misschien op de hoogte zijt van wat er mijn man is overkomen, een goeie man maar voor ’t ongeluk geboren, hij heeft een hersenbloeding gehad en tot nu toe was hij meestal goed en normaal, maar af en toe krijgt hij toch zijn scheuten naar gelang hij zit te broeden op het een of het ander, het is een emotiemens, Madame, direct in vuur en vlam en bezorgd voor de anderen en dan moet ik hem wel in de kelder opsluiten waar dat niemand hem kan horen, zijn zuster Ottilie had dat ook, die hoorde altijd glas rinkelen in haar hoofd en liep rond met borstel en blik, zoekende naar scherven. </span><span class="wpt-cursief">Enfin</span><span>, Madame Seynaeve, ik ben er nu mee verzoend, mijn man gaat niet beter worden, wij gaan hem niet meer uit de kelder halen, want ik durf hem niet naar het zothuis te brengen, want daar mismeesteren zij de mensen expres met hun nieuwe medicamenten, omdat zij denken dat het niet de hersenen zijn die iets mankeren maar de lever of de gal, </span><span class="wpt-cursief">enfin</span><span> om ’t kort te maken, Madame Seynaeve, ik heb mijn man zijn papieren nagekeken met de notaris en ik heb die schuldbekentenis van u gevonden voor honderdduizend frank, wat gaan we daarmee doen, Madame? Ik, met mijn vier kinderen, moet alles bijeenschrapen wat ik kan.’</span></p>
				<p class="wp-plat"><span>‘Honderdduizend frank,’ zei Mama.</span></p>
				<p class="wp-plat"><span>‘Zegt alstublief niet dat ge van niets weet.’</span></p>
				<p class="wp-plat"><span>‘Maar ik weet van...’</span></p>
				<p class="wp-plat"><span>‘Zegt alstublief niet dat ge ze mij na de oorlog gaat teruggeven!’</span></p>
				<p class="wp-plat"><span>‘Kalmeer u, Madame.’</span></p>
				<p class="wp-plat"><span>‘Als ik ze niet krijg, kom ik uw huis in brand steken!’</span></p>
				<p class="wp-plat"><span>‘Madame...’</span></p>
				<p class="wp-plat"><span>‘Uw man verdient geld met hopen. Hij krijgt het dubbele van het papier van andere drukkers omdat hij alleen werkt voor DeVlag, hij heeft het zelf gezegd op de vergadering!’</span></p>
				<p class="wp-plat"><span>‘Madame, mijn man...’</span></p>
				<p class="wp-plat"><span>‘Is nog lang niet klaar met mij,’ brieste het besje.</span></p>
				<p class="wp-plat"><span>‘Een potje koffie, Madame?’</span></p>
				<p class="wp-plat"><span>‘Is ’t echte? O ja. Bedankt. Gij zijt een goed vrouwmens, Madame Seynaeve.’</span></p>
				<p class="wp-witregel"><span> </span></p>
				<p class="calibre1"><span>‘Ge hebt gelijk, Staf, ik heb die schuldbekentenis met uw naam ondertekend en ik had er u moeten over spreken,’ zei Peter. ‘Maar ge zoudt u ook kunnen afvragen waarom ik dat geld bij die drukker geleend heb.’</span></p>
				<p class="wp-plat"><span>‘Ik vraag het mij af, vader.’</span></p>
				<p class="wp-plat"><span>‘Omdat ik liever niet officieel geld leen. En waarvoor had ik dat geld nodig? Precies, om het aan u te geven zodat ge dit huis zoudt kunnen kopen.’</span></p>
				<p class="wp-plat"><span>‘Geven? Maar de huur die we aan u betalen, vader, is veel hoger dan de rente die gij aan die drukker betaalt,’ zei Mama poeslief.</span></p>
				<p class="wp-plat"><span>‘Constance, laat vader uitspreken.’</span></p>
				<p class="wp-plat"><span>‘Het is simpel,’ zei Peter. ‘Als wij die honderdduizend terug moeten geven, dan doen wij dat. Wij verkopen het huis, er zijn liefhebbers genoeg met zwart geld.’</span></p>
				<p class="wp-plat"><span>‘En wat doen wij met de winst?’</span></p>
				<p class="wp-plat"><span>‘Welke winst, Constance?’ vroeg Peter.</span></p>
				<p class="wp-plat"><span>‘Wat er boven die honderdduizend frank...’</span></p>
				<p class="wp-plat"><span>‘Ge bedoelt dat ge daar een stukje van wilt? In een redelijke verhouding? Er is daarover te discussiëren.’</span></p>
				<p class="wp-plat"><span>Zij discussieerden. Toen Peter weg was wierp Papa op dat zij misschien met de winst een </span><span class="wpt-cijfers">dkw</span><span> met een houtvergasser zouden kunnen kopen.</span></p>
				<p class="wp-plat"><span>‘Gij zijt nog dwazer dan ik dacht, Staf.’</span></p>
				<p class="wp-plat"><span>‘Of een schone bontmantel voor u.’</span></p>
				<p class="wp-plat"><span>‘Ik heb niets van u nodig. Zorg liever voor uw huishouden en voor Louis.’</span></p>
				<p class="wp-plat"><span>‘Wij zijn er weer bovenop voor een tijdje,’ zei Papa.</span></p>
				<p class="wp-plat"><span>‘Uw vader had zijn trouwring niet aan.’</span></p>
				<p class="wp-plat"><span>‘Hij past misschien niet meer op zijn vingers, want hij vermagert zienderogen.’</span></p>
				<p class="wp-plat"><span>‘Van zijn slecht geweten.’</span></p>
				<p class="wp-plat"><span>‘Constance, wanneer gaat dat nu eens gedaan zijn met dat hertefretten!’</span></p>
				<p class="wp-plat"><span>‘Als ik dood ben,’ zei Mama. ‘Het liefst zo rap mogelijk.’</span></p>
				<p class="wp-witregel"><span> </span></p>
				<p class="calibre1"><span>‘Zij zijn in Normandië geland, precies op de plek waar Veldmaarschalk Rommel ze verwachtte, en met dat schoon weer, zonder wind, zullen de parachutisten afgeschoten worden als duiven.’</span></p>
				<p class="wp-plat"><span>‘Als de Germaanse zegedrift ontbrandt, zal Roosevelt uit zijn karretje vallen van de schrik.’</span></p>
				<p class="wp-plat"><span>‘Het zijn voornamelijk negers die geland zijn, die moeten altijd in de eerste linies de kolen uit het vuur halen, de sukkelaars, al dat zwart vlees dat blijft hangen aan het prikkeldraad van Europa.’</span></p>
				<p class="wp-plat"><span>‘Het gaat om het zijn of niet zijn van Europa.’</span></p>
				<p class="wp-plat"><span>‘Pierlot zegt het zelf in Londen. ‘‘Nog is de tijd voor de grootste strijd niet gekomen.” Dat wil zeggen dat ze een probeersel wagen, zoals in Dieppe. ‘‘Lijden en ontbering zullen nog groter worden,” zegt Pierlot. En dat we moed, tucht en vertrouwen moeten hebben. Hoe durft hij, met alle nachten die moordenaars in de lucht van Walle die komen bombarderen? Kardinaal Van Roey zelf – en als er een is die de kat uit de boom kijkt is hij het,– heeft in een brief van alle kansels geprotesteerd dat het onmenselijk was.’</span></p>
				<p class="wp-plat"><span>‘Het is een ramp voor ons,’ zegt Tante Monique, ‘de prijs van het vlees is dertig procent gedaald in twee dagen tijd.’</span></p>
				<p class="wp-plat"><span>‘Van de boter ook.’</span></p>
				<p class="wp-plat"><span>‘Het is toch wreed dat uw commerce zo kan afhangen van een landing in Normandië. Maar Robert laat het aan zijn hart niet komen. De prijs mag nog tot de helft zakken, zegt hij, ik ga er geen uurtje slaap voor laten. Ge leeft maar één keer!’</span></p>
				<p class="wp-plat"><span>‘Nu dat de Russen hun werk goed gedaan hebben in hun streek met miljoenen doden, ja, nu zijn ze daar, de Angelsaksers, de Amerikanen. Zij komen er aan!’</span></p>
				<p class="wp-plat"><span>De Ku Klux Klan die in zijn witte gepunte mutsen met zwarte gaten als ogen, negers ophangt en roostert, </span></p>
				<p class="wp-plat"><span>de majorettes met zilveren gepluimde sjako’s en schaamteloos malse dijen, zwaaiend met de Stars and Stripes,</span></p>
				<p class="wp-plat"><span>de buikdanseressen met diamanten op de tepels en schaamhaar in </span><span class="wpt-cijfers">v</span><span> (for Victory)-vorm geschoren,</span></p>
				<p class="wp-plat"><span>de uit Sing-Sing gehaalde Al Capone, Legs Diamond,</span></p>
				<p class="wp-plat"><span>de Comanches en de Sioux en de Apaches en John Wayne,</span></p>
				<p class="wp-plat"><span>zij komen eraan en gooien valse dollars naar beneden en fosfoorbommen,</span></p>
				<p class="wp-plat"><span>zij komen onze Sint Maartenstoren, onze Romaanse en Gotische trots, onze Gravenstenen en Minnewaters vernielen, onze Gregoriaanse zangen doven.</span></p>
				<p class="wp-plat"><span>Zoals ze Rome hebben platgelegd, nee, </span><span class="wpt-cursief">bijna</span><span> hebben platgelegd want de Paus heeft het natuurlijk op een akkoordje gegooid, soort zoekt soort, hij heeft Rome laten innemen door een Britse generaal die van zijn familienaam Alexander heet, zoals Alexander de Grote de Veroveraar.</span></p>
				<p class="wp-witregel"><span> </span></p>
				<p class="calibre1"><span>Vanaf het ogenblik dat het huis in de Oudenaardse Steenweg hun niet meer toebehoorde (zelfs al was het nog niet definitief verkocht aan de neef van Kanunnik van Londerzeele) verwaarloosde Mama het huishouden meer dan ooit. Als Papa de vaat niet deed, bleven er stapels staan met korsten. Mama zei dat ze geen tijd meer had, nu de overuren in de </span><span class="wpt-cijfers">erla</span><span> gewone werkuren geworden waren.</span></p>
				<p class="wp-plat"><span>Toch zat ze soms lange tijd voor zich uit te staren in de keuken, zei dat ze zich zou melden als Hilfschwester, eerst een maand aardappelen schillen en gebroken benen verzorgen in Schwerin en dan naar een veldlazaret in het Oosten dat steeds dichterbij kwam op de kaart. Of ze sprak van zich op te hangen aan een lantaarn.</span></p>
				<p class="wp-plat"><span>‘Wacht tot er een kerstboom op de Grote Markt staat, als de Amerikanen hier zijn,’ zei Louis, ‘dan kan heel Walle u zien hangen.’</span></p>
				<p class="wp-plat"><span>‘Lach maar,’ zei zij. ‘Wacht maar.’</span></p>
				<p class="wp-witregel"><span> </span></p>
				<p class="calibre1"><span>Herman Polet die later naar de Universiteit van Gent wil om voor advocaat te studeren en dan pas, met diploma op zak, degenslikker en vuurspuwer wil worden, zei: ‘Dat zijn gedichten van een halve frank, Seynaeve, er zit geen diepe gedachte in, het is allemaal over verdriet, wie kan het wat schelen dat ge goesting hebt om u op te hangen omdat ge geen lief hebt.’</span></p>
				<p class="wp-plat"><span>‘Ik heb een lief.’</span></p>
				<p class="wp-plat"><span>‘Wie dan?’</span></p>
				<p class="wp-plat"><span>‘Zeg ik niet.’</span></p>
				<p class="wp-plat"><span>‘Houd uw moeder voor de zot.’</span></p>
				<p class="wp-plat"><span>‘Ik heb haar beloofd dat ik haar naam niet zal noemen.’</span></p>
				<p class="wp-plat"><span>‘Hoe oud is zij?’</span></p>
				<p class="wp-plat"><span>‘Een maand jonger dan ik.’</span></p>
				<p class="wp-plat"><span>‘Blond of zwart.’</span></p>
				<p class="wp-plat"><span>‘Zwart, met Pruisisch blauwe glanzen.’</span></p>
				<p class="wp-plat"><span>‘Als ge er een blauw lampje op zet, zeker?’</span></p>
				<p class="wp-plat"><span>‘’s Avonds knoopt ze haar haarwrong los.’</span></p>
				<p class="wp-plat"><span>‘Aha, zij is bij de Dietse Meisjesscharen!’</span></p>
				<p class="wp-plat"><span>‘Nee. Zij dragen allemaal hun haar hoog opgestoken in een wrong, in haar familie. Haar moeder ook, die is pianiste. Maar als ik haar ’s avonds zie, knoopt ze haar haar los en valt het over haar naakte schouders.’</span></p>
				<p class="wp-plat"><span>‘Tot aan haar gat?’</span></p>
				<p class="wp-plat"><span>‘Nee. Nee.’</span></p>
				<p class="wp-plat"><span>‘Ge moet niet rood worden, Seynaeve. Heeft ze een dik gat, staat het een beetje hoog, of zakt het wat af?’</span></p>
				<p class="wp-plat"><span>‘Polet, dat gaat u niet aan.’</span></p>
				<p class="wp-plat"><span>‘Vertel verder. Na het haar zijn het gewoonlijk de ogen die eraan te pas komen.’</span></p>
				<p class="wp-plat"><span>‘Amandelvormig met wimpers die, als het licht van boven valt, sprieteltjes maken over haar wangen.’</span></p>
				<p class="wp-plat"><span>‘Kijkt ze een heel klein beetje scheel?’</span></p>
				<p class="wp-plat"><span>‘Natuurlijk niet.’</span></p>
				<p class="wp-plat"><span>‘Jammer.’</span></p>
				<p class="wp-plat"><span>‘Waarom?’</span></p>
				<p class="wp-plat"><span>‘Omdat schele vrouwen als ze schieten recht kijken. Welke kleur hebben haar ogen?’</span></p>
				<p class="wp-plat"><span>‘Zwart.’</span></p>
				<p class="wp-plat"><span>‘Banaal.’</span></p>
				<p class="wp-plat"><span>‘Met gouden spikkeltjes.’</span></p>
				<p class="wp-plat"><span>‘Sprieteltjes, spikkeltjes, schei toch uit, Seynaeve. Heeft ze parfum op? Welk merk?’</span></p>
				<p class="wp-plat"><span>‘Dat weet ik niet.’</span></p>
				<p class="wp-plat"><span>‘Ja, maar stinkt ze of niet?’</span></p>
				<p class="wp-plat"><span>‘Wacht. Ik weet het toch. </span><span class="wpt-cursief">Imprudence.’</span></p>
				<p class="wp-plat"><span>‘Dat bestaat niet.’</span></p>
				<p class="wp-plat"><span>‘Ik zal u morgen het flesje laten zien.’</span></p>
				<p class="wp-plat"><span>‘Wat doet ze ’s avonds onder die blauwe lamp?’</span></p>
				<p class="wp-plat"><span>‘Zij zegt niet veel. Ze leest. Zij kan heel goed schaken. Zij is zot van de natuur en van de dieren. Daarom heeft ze ook altijd een hond bij zich.’</span></p>
				<p class="wp-plat"><span>‘Een preutelikker, zeker.’</span></p>
				<p class="wp-plat"><span>‘Nee. Een borzoi.’</span></p>
				<p class="wp-plat"><span>‘O, gij godverdomse leugenaar. Borzoi, zegt hij. En hij heeft nog nooit van zijn leven een borzoi in ’t echt gezien. Gij zijt ontmaskerd, Seynaeve, want ‘borzoi’, dat staat in de bloemlezing van Hollandse gedichten. Ah, ge dacht dat gij alleen in Walle op de hoogte was, toevallig zijn we niet allemaal stomme kloten. Borzoi!’</span></p>
				<p class="wp-plat"><span>‘Het is een Russische hond, Polet. Hij wordt gebruikt voor de wolvenjacht. Zij heeft hem cadeau gekregen van een oudere man die verliefd is op haar en die haar niet kon krijgen en daarom naar het Oostfront vertrokken is.’</span></p>
				<p class="wp-plat"><span>‘Waar zijn pietje bevroren is zeker. Waarom wilde zij hem niet?’</span></p>
				<p class="wp-plat"><span>‘Omdat ze verliefd is op mij, Polet.’</span></p>
				<p class="wp-plat"><span>‘Zegt ze dat?’</span></p>
				<p class="wp-plat"><span>‘Zij zoekt mij overdag in de stad, zegt ze, terwijl dat ze wéét dat ik op school ben. Als de Amerikanen overvliegen sterft ze duizend doden, zegt ze, omdat zij mij onder het puin ziet liggen.’</span></p>
				<p class="wp-plat"><span>‘Is ze van een rijke familie?’</span></p>
				<p class="wp-plat"><span>‘Ik geloof van wel. Want zij wil mij een hele dure horloge kopen.’</span></p>
				<p class="wp-plat"><span>‘Maar die aanvaardt ge niet, omdat ge ons op het College de ogen niet wilt uitsteken?’</span></p>
				<p class="wp-plat"><span>‘Nee. Omdat ik niet van haar geld wil afhangen.’</span></p>
				<p class="wp-plat"><span>‘Heeft ze kalfsknieën?’</span></p>
				<p class="wp-plat"><span>‘Een beetje, geloof ik. Ja.’</span></p>
				<p class="wp-plat"><span>‘Aha! En haar spleetje? Nat?’</span></p>
				<p class="wp-plat"><span>‘Alstublief, Polet, een beetje manieren.’</span></p>
				<p class="wp-plat"><span>‘Gij hebt er toch al aan gezeten?’</span></p>
				<p class="wp-plat"><span>‘Wat dacht ge?’</span></p>
				<p class="wp-plat"><span>‘Aha, en zij, wat deed zij bij u?’</span></p>
				<p class="wp-plat"><span>‘Laatst lag zij op haar knieën en zij pakte mijn fluit, deed er mijn hemd rond en stak hem weer in mijn gulp.’</span></p>
				<p class="wp-plat"><span>‘Het is iets met het vrouwvolk tegenwoordig,’ zei Herman Polet.</span></p>
				<p class="wp-witregel"><span> </span></p>
				<p class="calibre1"><span>Louis damde met Nonkel Leon. Zij hurkten samen op het tapijt, Nonkel Leon kon nog niet wennen aan zijn huis. In het tapijt vol brandgaten dat Duitsland nu was had hij altijd in kleermakerszit op de plankenvloer van hun barak gezeten. Hoe meer tonnen bommen op Duitsland dalen, des te heftiger zingt men daar in de kelders vol water en roet: ‘Die Fahne hoch, die Reihen fest geschlossen.’</span></p>
				<p class="wp-plat"><span>Tante Nora deed uitgelaten, zij die de karwats verdiende om haar ontucht met een uiterst minderjarige. ‘Nonkel Leon, ik heb uw vrouw bereden.’ Zo zei men dat toch?</span></p>
				<p class="wp-plat"><span>‘Gij hebt het aan uw hart niet laten komen, hè?’ zei Nonkel Leon bitter.</span></p>
				<p class="wp-plat"><span>‘Waarom zou ik?’ zei Tante Nora koket.</span></p>
				<p class="wp-plat"><span>‘Gij hebt het ervan genomen, hè?’</span></p>
				<p class="wp-plat"><span>‘Wat zoudt gij gedaan hebben in mijn plaats?’</span></p>
				<p class="wp-plat"><span>‘En ik maar mijn kloten afdraaien in Duitsland!’</span></p>
				<p class="wp-plat"><span>‘Ge moet niet overdrijven, Leon.’ Zij streelde over zijn hoofd.</span></p>
				<p class="wp-witregel"><span> </span></p>
				<p class="calibre1"><span>De grote Doden, Staf de Clercq, Van Severen, Tollenaere stonden op houtsnede-achtige wit-zwarte panelen zonder schaduwpartijen. Kleiner, maar nog tweemaal levensgroot, hing in een fluwelen zwarte lijst de foto van Hulp-rekenplichtige Victor Degelijn met een Hollandse helm op, het leeuwenschild net zichtbaar op de linkermouw, op een schouderstuk het zilveren nummer </span><span class="wpt-cijfers">44</span><span>. Een flauw ongelovig lachje om zijn mond: ‘Ben ik nu werkelijk zo reusachtig tweedimensionaal dood voor mijn overlevende kameraden?’ De bovenzak van zijn jas bultte, daar zat zijn stamboekje in. Klaroenen en trommels, vertrouwd rouwgeluid. Vic Degelijns weduwe leunde tegen een Hauptmann van het Heer. De aangetreden Vlaamse Wachters waren voornamelijk in het feldgrau en zongen: ‘Het Dietse Volk herleeft na jaren, verbroken ’t juk der slavernij.’ Papa wreef zijn tranen weg.</span></p>
				<p class="wp-plat"><span>Duitse officieren stonden minder stram in de houding dan de Vlaamse toen een boodschap van Freiherr von Brentano werd voorgelezen waarin hij zwoer dat de Hinterbliebene unterstützt zouden worden. Van Vic Degelijn, op wacht voor het kolenlager van Haarsten, had men, na de Anglofiele bom, de brokstukken in een kruiwagen verzameld. Papa snotterde. (Wat is er toch met mij gebeurd het laatste jaar? Ik was vast ook zeer bewogen geweest een jaar geleden; nu is Vic Degelijn een van de velen die ik van haar noch pluimen ken. Het is een redelijke dood, misschien komt straks een tijd dat ik het absurd zal vinden. Zoals de Luftwaffenarm die, onafhankelijk van tijd en ruimte, op de knieën van een onbekende lag. De bloedige stomp wentelt zich om, en rijst, blijft rijzen naar mijn mond. Manna.)</span></p>
				<p class="wp-plat"><span>‘Gij Dietse gouwen, reikt elkaar de hand, de Wacht marcheert’– ‘Breek het gelid, mars, houzee!’</span></p>
				<p class="wp-plat"><span>Een </span><span class="wpt-cijfers">nsjv</span><span>’er met een gevlamde trommel bengelend aan zijn middel maakte zich los uit de groep die wachtte om de soldaten met de kist te volgen, salueerde voor Papa en Louis, sloeg de hakken tegen elkaar en zei: ‘Houzee, Seynaeve!’</span></p>
				<p class="wp-plat"><span>‘Houzee,’ zei Papa tot de tanige rosblonde jongen met vooruitstekend gebit en hazelnootkleurige (amandelvormige) glanzende (blauwwit-melkwit-oogwit, mijn liefde) blik, het was Vlieghe. Op zijn borst het Hajot Leistungsabzeichen.</span></p>
				<p class="wp-plat"><span>‘Wel,’ zei Louis. ‘Heui.’ (Ivo Liekens vanachter de koeiestrontkont van het boerenbuitenpummelsdom: </span><span class="wpt-cursief">‘Heui</span><span>’.) Hij kneep zijn vingernagels diep in zijn handpalm tot het pijn deed. En hoorde diezelfde achterlijke Ivo Liekens, boerenlomp joviaal zeggen met zijn eigen stem: ‘Vlieghe, vent, een mens zou geld geven om u te zien!’</span></p>
				<p class="wp-plat"><span>Trompetten weerklonken, het gelid vormde zich. ‘Ik zie u direct,’ zei Vlieghe in de omfloerste haastige en bevelende toon van het rossige schoolkind van vroeger. Hij trok de riem van zijn trommel aan. Met hem stampten honderd ijzeren voeten weg. Stom nors </span><span class="wpt-cursief">bête</span><span> geluid.</span></p>
				<p class="wp-plat"><span>Papa wandelde traag met Leevaert en Paelinck (wiens dochter, hoe heet zij ook weer? Simone, een bril droeg, ik heb dat meisje eerder gezien ergens maar sla me dood als ik weet waar, zij ziet er verkommerd uit, gebrek aan liefde, gebrek aan een prijshengst die haar tegen de plankenvloer ramt, Simone, ja, zo heet zij, Simone van Bethanië, de Melaatse, en ik ben het negengordelig dier gepantserd voor alles wat van haar komt, met mijn schubben en graafklauwen schuifel ik van haar weg naar het kerkhof).</span></p>
				<p class="wp-plat"><span>Op het kerkhof zei de hoofdwachtmeester, de moeder van de Compagnie, der </span><span class="wpt-cursief">Spiess</span><span>, dat de decadentie overwonnen moest worden, dat ons geestelijk leven dat Vic, onze Vic Degelijn, het leven had gekost, zeker nu méér dan ooit hervormd moest worden in een nieuw begin, want steeds rijzen de brandende vragen: Wat zijn wij in de geschiedenis? Wat is de identiteit en de natuur van de mens? Moeten wij niet in onze vaste wil zelf een waarheid scheppen?</span></p>
				<p class="wp-plat"><span>Het papiertje in de grove handen van de </span><span class="wpt-cursief">Spiess</span><span> beefde. ‘De woestijn,’ las de man van zijn papiertje, ‘breidt zich uit rond ons, maar het is in de woestijn dat de goden terug zullen komen. Sieg Heil...’</span></p>
				<p class="wp-plat"><span>De </span><span class="wpt-cursief">Spiess</span><span> keek opgelucht op en zei: ‘Amen.’</span></p>
				<p class="wp-plat"><span>Toen de manschappen zich verspreidden zei Vlieghe (ooit Voske): ‘Godverdomme, Seynaeve, de wereld is klein.’</span></p>
				<p class="wp-plat"><span>‘Ja.’</span></p>
				<p class="wp-plat"><span>‘En toch...’</span></p>
				<p class="wp-plat"><span>‘Ja, zo is dat.’</span></p>
				<p class="wp-plat"><span>‘Wie had dat gepeinsd?’</span></p>
				<p class="wp-plat"><span>‘Ik niet.’</span></p>
				<p class="wp-plat"><span>‘Nee.’</span></p>
				<p class="wp-plat"><span>Papa schatte volgens papierformaat en druk de prijs van het doodsbeeldje waar de hagelrune op stond, die betekent: Kent God en God kent u.</span></p>
				<p class="wp-plat"><span>Oog in oog met Vlieghe die vloekte en zei: ‘Ja, waar is de tijd, Louis?’</span></p>
				<p class="wp-plat"><span>Hoe wij ongerept, onvergrofd, onverkruimeld op elkaar aangewezen waren als kleintjes, althans ik op u.</span></p>
				<p class="wp-plat"><span>‘Weet ge ’t nog, hè, Zuster Sapristi, hè, Seynaeve, dedju toch!’</span></p>
				<p class="wp-plat"><span>‘Ik weet het nog.’</span></p>
				<p class="wp-plat"><span>De vendeljongen Vlieghe had een koortslip. Zijn witte sokken, reglementair over de grijze kousen tot over de bergschoenen gerold, waren vol bruine spatten.</span></p>
				<p class="wp-plat"><span>‘Wij hebben afgezien, hè, wij tweeën, in het Gesticht, dju, dju.’</span></p>
				<p class="wp-plat"><span>‘Maar we hebben ook plezier gehad.’</span></p>
				<p class="wp-plat"><span>‘Dat is waar, verdomme. Al was het met beschimmelde chocola.’</span></p>
				<p class="wp-plat"><span>‘Ja. Jaja.’</span></p>
				<p class="wp-plat"><span>‘En ’s winters, blauw van de kou.’</span></p>
				<p class="wp-plat"><span>‘’s Zomers zo warm.’</span></p>
				<p class="wp-plat"><span>‘Tekent ge nog altijd zo schoon?’</span></p>
				<p class="wp-plat"><span>‘Ik?’ (Hij verwart me met een ander! Met Dondeyne! Met Goossens die de Apostel Bartholomeüs was!)</span></p>
				<p class="wp-plat"><span>‘Wel ja, ge tekende toch altijd van die huizen, meestal kasteeltjes, met bomen en planten, fijn gedetailleerd met vrouwen op een canapé. Weet ge dat niet meer? Die vrouwen hadden altijd een grote witte hoed op.’</span></p>
				<p class="wp-plat"><span>‘Het is mogelijk.’</span></p>
				<p class="wp-plat"><span>‘Gij gaat naar het College, hè?’</span></p>
				<p class="wp-plat"><span>‘Ik heb een jaar moeten overdoen.’</span></p>
				<p class="wp-plat"><span>Papa hoestte kort. Als Zuster Koedde in de grauwe gangen.</span></p>
				<p class="wp-plat"><span>‘Moet ge weg?’ (Vlieghe reageert op het signaal, als vroeger.)</span></p>
				<p class="wp-plat"><span>‘Ik geloof van wel.’</span></p>
				<p class="wp-plat"><span>‘Ik ook,’ zei Vlieghe meteen. ‘Kijk, die dáár. Dat schoontje daar, ziet ge ze? die is van mij.’</span></p>
				<p class="wp-plat"><span>Een papperig meisje met vlechten. Haar brede blouse met paarlemoeren knopen spande over brede platte borsten.</span></p>
				<p class="wp-plat"><span>‘Ik heb haar eergisteren oorbellen gegeven van tegen de honderd frank. Ik had dat gewonnen van onze Schaarleider. Met whisten. Wij spelen voor groot geld. Hij is de zoon van de dokter.’</span></p>
				<p class="wp-plat"><span>‘Zij draagt ze niet, uw oorbellen.’ (Gemelijk. Jaloers. Nuffig. Hou op!)</span></p>
				<p class="wp-plat"><span>‘Dat mag niet in uniform,’ zei Vlieghe. ‘Gij, gij weet daar niks van, natuurlijk. Gij zijt voorzeker een beetje aan de Anglofiele kant, aan de witte kant. Ik zie dat direct aan iemand zijn manieren van doen.’</span></p>
				<p class="wp-plat"><span>‘Ik? Waar haalt ge dat?’</span></p>
				<p class="wp-plat"><span>‘Seynaeve, gij gaat mij nooit blauwe bloempjes kunnen wijsmaken. Ge hebt het nooit gekund. Ik heb u altijd doorzien.’</span></p>
				<p class="wp-plat"><span>Het meisje naderde.</span></p>
				<p class="wp-plat"><span>‘Dat is ze, mijn Kerlinneke. Binnen twee maanden, als de Amerikanen nog niet hier zijn, wordt zij ‘Stormster’.’</span></p>
				<p class="wp-plat"><span>‘Houzee,’ zei het Kerlinneke.</span></p>
				<p class="wp-plat"><span>‘Ik dacht dat het ‘Heil, Vlaanderen’ was,’ zei Louis.</span></p>
				<p class="wp-plat"><span>‘Wij zijn Dietsers,’ zei Vlieghes meisje, van onder haar jurk vlotte een doorschijnende walm die mayonaises deed schiften, kettinghonden deed opspringen.</span></p>
				<p class="wp-plat"><span>‘Het is van het grootste belang dat wij thans beslissen of wij onze eigenheid als Vlamingen en Dietsers kunnen bewaren of ons willen laten inlijven in het Duitse Rijk,’ reciteerde Vlieghe onder haar welwillende blik. En toen, terwijl hij zijn arm om haar middel sloeg op het ogenblik dat zij met een borsteltje over haar plooiloze rok schuierde: ‘Allee, ik weet waar ik u kan vinden. Het beste. Houzee!’</span></p>
				<p class="wp-plat"><span>‘Houzee,’zei Papa.</span></p>
				<p class="wp-plat"><span>‘Punt in de wind, Vlieghe,’ zei Louis, zoals de Boeren, als zij afscheid nemen van elkaar op de uitgestrekte velden van Zuid-Afrika.</span></p>
				<p class="wp-witregel"><span> </span></p>
				<p class="calibre1"><span>Nu Rommel gesneuveld is, aan de gevolgen van zijn ongeluk op de Route Nationale Nummer Honderdnegenenzeventig bij Caen, tot op het laatste ogenblik op zijn sterfbed, oog in oog met zijn Schepper, de maarschalksstaf omklemmend, naderen de Amerikanen gezwind.</span></p>
				<p class="wp-plat"><span>De Witten worden baldadiger, kijk maar naar de muren van de Gendarmerie, ge ziet de baksteen niet meer van de opruiende leuzen tegen de Nieuwe Orde, de Witten roken speciale scherp-zoete sigaretten die samen met hun wapens worden geparachuteerd op het voetbalveld van Stade-Walle.</span></p>
				<p class="wp-plat"><span>Generaal Frissner heeft het zesde leger bevolen zich terug te trekken achter de stroom Prut. De Prut? De Prut.</span></p>
				<p class="wp-plat"><span>Madame Kerskens-van-de-overkant wast en strijkt haar Belgische vlag.</span></p>
				<p class="wp-plat"><span>Over heel Europa moet het Heer zich beperken tot verdedigingsacties.</span></p>
				<p class="wp-plat"><span>‘Wij moeten beginnen benauwd te worden voor ons eigen volk,’ zei Papa. ‘Wij die vanaf het begin van de oorlog niets anders gedaan hebben dan de bevolking helpen. Tot onze laatste frank hebben wij in Het Pakket van de Soldaat gestoken. En mijn vrouw die, nu nog, vandaag nog, probeert de jongens weg te houden van transport naar Duitsland.’</span></p>
				<p class="wp-plat"><span>‘De mensen zien haar niet gaarne,’ zei Theo van Paemel. ‘Met haar neus in de lucht. En die air van kom-niet-aan-mij-of-ik-bijt.’</span></p>
				<p class="wp-plat"><span>‘Het is omdat zij Constance niet goed kennen.’</span></p>
				<p class="wp-plat"><span>‘Staf, ik ga het maar uitspuwen zoals het is. Gij zijt lelijk verbrand.’</span></p>
				<p class="wp-plat"><span>‘Verbrand!’ riep Papa.</span></p>
				<p class="wp-plat"><span>‘Als ge wilt kan ik u altijd mijn Lüger geven, met een Schein. Voor uw protectie.’</span></p>
				<p class="wp-plat"><span>‘Nooit van zijn leven,’ zei Papa. ‘Tegen mijn eigen volk?’ Hij haalde Louis’ Hitlerjugend-dolk uit de broekzak van zijn overall. ‘Hiermee...’ Louis griste zijn bezit uit zijn vaders hand. Het lemmet rook naar zure appelen.</span></p>
				<p class="wp-plat"><span>‘Gij kunt al zo wel vertrouwen op een medaille van de Heilige Christoffel,’ zei Theo van Paemel.</span></p>
				<p class="wp-plat"><span>‘Lach daar niet mee, Theo. Wij hebben nog gehoord van kogels die afketsten op zo’n medaille.’</span></p>
				<p class="wp-plat"><span>‘Staf, jongen, ik ga het u rechtaf zeggen. Het is uw tijd. Zij staan gereed voor u en uw familie met de hakbijl.’</span></p>
				<p class="wp-plat"><span>Toen Mama thuiskwam, zei Papa: ‘Constance, de mensen in ons gebuurte zien u niet gaarne. Het is niet schoon, het is ondankbaar, het is uw schuld niet, maar wij moeten toch de gevolgen daarvan onder ogen zien.’</span></p>
				<p class="wp-plat"><span>Met Peter erbij hield de stam Seynaeve beraad. De alarmsirene loeide snerpender dan ooit, met een nieuwsoortig verdriet.</span></p>
				<p class="wp-witregel"><span> </span></p>
				<p class="calibre1"><span>‘Ik moet al mijn plakboeken, mijn Adlers en Simplicissimussen verbranden van mijn moeder,’ zei Louis en Bekka antwoordde dat het verstandig was. Zij slenterden, aten korenhalmen, er was geen boer te zien. Drie zilveren vliegtuigen bewogen in zoekende cirkels, doken niet. Twee magere koeien liepen met hen mee langs het prikkeldraad. Koeien aten ratten. Varkens aten elkaar op. En de kinderen zullen de schors van de bomen eten.</span></p>
				<p class="wp-plat"><span>‘Ik ga u een hele tijd niet meer zien,’ zei hij.</span></p>
				<p class="wp-plat"><span>‘Wie weet.’</span></p>
				<p class="wp-plat"><span>‘Ik mag het aan niemand vertellen waar wij naartoe verhuizen. Maar aan u kan ik het zeggen.’</span></p>
				<p class="wp-plat"><span>‘Ik wil het liever niet weten.’</span></p>
				<p class="wp-plat"><span>‘Interesseert het u niet waar ik naartoe ga?’</span></p>
				<p class="wp-plat"><span>‘Hoe minder een mens weet, hoe beter.’</span></p>
				<p class="wp-plat"><span>‘Gij zijt de enige die ik ga missen.’</span></p>
				<p class="wp-plat"><span>‘Voor een dag of twee.’</span></p>
				<p class="wp-plat"><span>‘Nee, heel mijn leven. – Hebt ge ’t ook zo warm?’</span></p>
				<p class="wp-plat"><span>‘Ik? Nee. Ik moet naar huis.’</span></p>
				<p class="wp-plat"><span>(Nu ik wegga, zie ik haar. Toen zij er was al die tijd, zag ik haar niet. Is dat een wet? Zij is wijdogig (als een ree? in: </span><span class="wpt-cursief">Breviarium der Vlaamse lyriek?</span><span>) scherp, met magere bronzen benen en geschramde knieën en ik zal haar niet meer zien in de puinhopen straks, de Russen komen tot aan de Noordzee, de Amerikanen zullen Frankrijk en Italië cadeau krijgen omdat het klimaat daar op Californië lijkt, de Russen in Walle, wij moeten elkaar groeten met omhooggestoken vuist, biefstukken van elanden, beren, wodka, Mongolen.)</span></p>
				<p class="wp-plat"><span>‘Ik zal u af en toe een brief schrijven. Let niet op de fouten,’ zei zij.</span></p>
				<p class="wp-plat"><span>‘Naar welk adres?’</span></p>
				<p class="wp-plat"><span>‘Dat kom ik tegen die tijd wel te weten.’</span></p>
				<p class="wp-plat"><span>‘Villa Kernamout, Dorpsstraat, Acht, Glijkenisse,’ zei Louis.</span></p>
				<p class="wp-plat"><span>De vliegtuigen hadden een prachtig gebogen witte draad in de lucht achtergelaten. Het afweergeschut bij de Leie schoot naar die draad.</span></p>
				<p class="wp-plat"><span>‘Er gaat een grote brand komen over Europa,’ zei Louis.</span></p>
				<p class="wp-plat"><span>‘En onze koning dan? Hij is naar Duitsland gevoerd. Het enige wat hij mee mocht nemen was zijn kroon. Zij weegt twaalf kilo.’</span></p>
				<p class="wp-plat"><span>‘In het kasteel Hirschstein.’</span></p>
				<p class="wp-plat"><span>Een boer fietste langs en joeg hen weg met wilde kreten: ‘Van mijn erf. Dat is hier van mij tot aan de Leijerwaard!’</span></p>
				<p class="wp-plat"><span>Zij zaten bij het grijze water met zijn scherfjes licht, de opborrelende en uiteenspattende luchtbellen. ‘Nu of nooit,’ dacht de kruisvaarder, die naar Turkije en Jeruzalem vertrok waar men, negen op tien, zijn schedel zou splijten, zijn met wijn besproeide hersenen zou oplepelen, en trok haastig zijn broek open.</span></p>
				<p class="wp-plat"><span>‘Kijk.’</span></p>
				<p class="wp-plat"><span>‘Steek dat gauw weg,’ zei zij stilletjes.</span></p>
				<p class="wp-plat"><span>‘Ick segh adieu,’ las hij van de pagina gotische krulletters.</span></p>
				<p class="wp-plat"><span>Zij sloeg haar jurk tussen haar knieën, en flipte haar duimnagel tegen de roze stengel, zoals een kleintje in het Gesticht dat niet goed kan knikkeren.</span></p>
				<p class="wp-plat"><span>‘Zo doen de infirmières dat als zij een gekwetste soldaat moeten wassen, en dat ding staat in de weg,’ zei zij en tikte harder, het deed geen pijn, veranderde niets aan de staat van dienst.</span></p>
				<p class="wp-plat"><span>‘Allee, steek het maar gauw weg.’</span></p>
				<p class="wp-plat"><span>‘Laat mij een keer bij u zien.’</span></p>
				<p class="wp-plat"><span>‘Zijt gij op uw hoofd gevallen?’</span></p>
				<p class="wp-plat"><span>‘Toe.’</span></p>
				<p class="wp-plat"><span>‘Wat is er daar aan te zien?’</span></p>
				<p class="wp-plat"><span>(Veel. Alles!) Een duivelse ongeduldige ergernis verspreidde zich in zijn lijf.</span></p>
				<p class="wp-plat"><span>Hij knoopte zijn broek dicht.</span></p>
				<p class="wp-plat"><span>‘Gaat ge weer nukken?’</span></p>
				<p class="wp-plat"><span>‘Voor één keer dat ik u iets vraag!’</span></p>
				<p class="wp-plat"><span>‘Maar het is zo’n dwaze vraag.’</span></p>
				<p class="wp-plat"><span>‘Dan niet. Ik ga u mijn verrekijker geven.’</span></p>
				<p class="wp-plat"><span>‘Wat moet ik met uw verrekijker?’</span></p>
				<p class="wp-plat"><span>‘Ge kunt hem aan Tetje geven.’</span></p>
				<p class="wp-plat"><span>‘Wanneer krijg ik hem?’</span></p>
				<p class="wp-plat"><span>‘Vanavond als ge wilt.’ En de lome hitte uit het water sloeg op zijn gezicht. Zij trok haar jurk op, zat op een bil, stroopte haar broekje naar beneden.</span></p>
				<p class="wp-plat"><span>‘Maar zo zie ik niks.’</span></p>
				<p class="wp-plat"><span>‘O, wat zijt ge lastig.’ Zij trok haar broekje over haar enkels, haar bemodderde schoenen. ‘Voilà, zijt ge nu content?’</span></p>
				<p class="wp-plat"><span>‘Doe uw benen open.’ Zij deed het zo bruusk dat hij schrok. Er was bitter weinig te zien, een vouw donkerder dan haar dijen waar kroeshaartjes uit zwermden, maar zijn hart bonkte, zijn mond was poederdroog.</span></p>
				<p class="wp-plat"><span>‘Nee, niet aankomen.’</span></p>
				<p class="wp-plat"><span>Zij wou overeind komen. ‘Nog een minuutje!’</span></p>
				<p class="wp-plat"><span>‘Wat is er nu weer, onnozelaar?’</span></p>
				<p class="wp-plat"><span>‘Gij krijgt er mijn Schotse sjaal bij.’ (Tante Hélène zei: ‘Louis, die sjaal is uit de mode. Ge ziet er uit lijk een schooljongen van voor de oorlog.’) Hij bleef staren. Hiervoor sloegen mannen mekaar de kop in, briesten ze van wanhoop, voor die stille makke plooi, die niets te maken had met dat ding van hem dat ondraaglijk ongeduldig tegen de ruwe stof van zijn broek schuurde, want in zijn ergernis had hij zijn onderbroek maar half omhooggesjord, hij bevrijdde de ellendeling weer uit zijn kleren.</span></p>
				<p class="wp-plat"><span>‘O, gij vuilaard,’ zei Bekka teder. Zij legde twee vingers op haar spleet, spreidde de vingers, trok de donkere lippen van elkaar, roze en rode gleufjes werden zichtbaar, een glinsterend vlezig kratertje.</span></p>
				<p class="wp-plat"><span>‘Zeg eens goedendag. Nee, niet erin steken, alleen zijn kopje er tegen.’ Zij hief haar billen. De twee delen groetten elkaar, raakten elkaar. Verbazend gemakkelijk gleed het ene deel in het andere.</span></p>
				<p class="wp-plat"><span>‘Juist maar een momentje,’ zei de jonkvrouw van zijn gedachten en hij gehoorzaamde, Ridder Roeland, altijd bereid, mijn eer is trouw, en trok zich terug maar zij duwde met alle macht haar onderbuik naar voor, de rubberen geoliede huls liet niet los. De zon verzengde het veld. Een schreeuw van meeuwen, zo ver uit de kust, van de duinen, ‘waar men geen kleinheid kan ontwaren’ en die zee bleef maar stuwen tot hij neerviel tegen haar sidderend lichaam, haar zeezout nekhaar.</span></p>
				<p class="wp-plat"><span>Zij fluisterde: ‘Wie ben ik?’</span></p>
				<p class="wp-plat"><span>‘Bekka,’ zei hij tien twaalf keer.</span></p>
				<p class="wp-witregel"><span> </span></p>
				<p class="calibre1"><span>‘Kernamout’ was een Engels landhuisje met erkers, twee veranda’s en een grasveld dat de boer uit de buurt die het onderhield een ‘piloeze’ noemde. Het behoorde toe aan de familie Goethals die in Zuid-Frankrijk zat en dankbaar was dat Mama hun zoon Henri tot de laatste dagen van de </span><span class="wpt-cijfers">erla</span><span> beschermd en verzorgd had. Een vreemde vrede vlotte in ‘Kernamout’, nu Papa verborgen zat in een hoeve in de streek van Veurne waar de boter nog altijd smaakte naar de lijken van Veertien-Achttien en waar nog echte, bescheiden Vlaamse christenen woonden, barmhartige Samaritanen.</span></p>
				<p class="wp-plat"><span>Op knarsende karren trokken de Duitsers weg, spraken Russisch en sjouwden landbouwmachines, kookpannen, kantoorkasten, schrijfmachines mee, de oude paarden geeuwden onophoudelijk.</span></p>
				<p class="wp-plat"><span>Louis mocht zich niet vertonen omdat hij te lang was, er zeventien-achttien uitzag, vond Mama. Soms lag hij tussen de bloemkolen, de rabarber, en loerde als een sluipschutter van de Witte Brigade naar de knarsende karren, de nijdige vale Duitsers boven op de affuiten. Hij hoorde Mama opgewekt kletsen met Angelique, de vrouw van Nonkel Armand, die ’s avonds van Deinze gefietst kwam met nieuws en eten. Tante Angelique was bezorgd omdat Nonkel Armand tot op het laatst zijn ambt als controleur wilde uitoefenen, hij had verleden week nog een boer laten aanhouden die zijn varkens had verwaarloosd, de beesten lagen met hun poten in de lucht van de varkenspest, omdat de boer in een onafgebroken dronkenschap de intrede van de Geallieerden in ons vaderland had gevierd. Giechelend dronken werd de boer door de gendarmes opgebracht, op het dorpsplein had hij geroepen: ‘Gij kunt allemaal mijn kloten kussen, maar Armand Bossuyt het meest. Leve het onafhankelijkheidsfront!’</span></p>
				<p class="wp-plat"><span>Tijdens hun laatste bijeenkomst in Walle had Peter uitgevaardigd dat Louis zich het best bij de Broeders Hieronymianen in Waffelgem kon laten inschrijven om de drukkersstiel te leren. ‘Laten we er geen doekjes om doen, Louis zal geen enkele baat hebben van hogere studies, hij heeft al twee keer moeten overdoen, zijn gedachten staan nergens op, hij heeft niet het minste praktisch verstand, het is geen commerçant (het ergste scheldwoord in West-Vlaanderen), hij kan tenminste de basis leren om later de zaak van zijn vader over te nemen.’</span></p>
				<p class="wp-plat"><span>‘Zaak!’ riep Mama. ‘Die beschimmelde drukmachines!’</span></p>
				<p class="wp-plat"><span>‘Constance, houd u hierbuiten,’ waren de laatste woorden van Papa.</span></p>
				<p class="wp-plat"><span>Mama had zich vergist, zij die dan zogezegd wél praktisch verstand had. Louis en zij verschenen in het Gesticht van de Drukkende Broeders van Waffelgem vijf dagen vóór het begin van het schooljaar.</span></p>
				<p class="wp-plat"><span>Broeder-Overste, een bolle man met witte krullen, aaide aarzelend over zijn toog. Zijn verkleefdheid aan de familie Seynaeve was buiten kijf, zei hij. En zeker aan onze patriarch, monkelde hij, met wie ik menige fles Bourgogne soldaat heb gemaakt. Voor een andere leerling, wie het ook moge wezen, zou hij het niet doen, maar voor Louis kon er een uitzondering gemaakt worden. Hij mocht gerust die enkele dagen in het Gesticht blijven. Mama kuste Broeder-Overste’s hand, alsof hij een aartsbisschop met zegelring was.</span></p>
				<p class="wp-plat"><span>Broeder Alfons, een versleten mannetje, nam Louis onder zijn hoede, bakte pannenkoeken voor hem, gaf hem </span><span class="wpt-cursief">l’Histoire de la Typographie Belge</span><span> te lezen.</span></p>
				<p class="wp-plat"><span>Als Louis door de lege klassen dwaalde, kwam hij steevast de broeder tegen. Louis schreef: ‘Verveling dwaalt hier in de gangen / en ik met mijn verlangen / zie geen heil meer in mijn leven / Waar moet ik naar streven? / Ik moet, zegt men, een toekomst verwerven / Terwijl mijn bondgenoten in dichte rangen / aan de grenzen van het Oosten sterven.’</span></p>
				<p class="wp-plat"><span>Het was niet modern genoeg. Geen Van Ostaijen, geen Victor Brunclair.</span></p>
				<p class="wp-plat"><span>‘Verveling, grijze gangen / Miserabel leven minimaal / In Oostengloed de geur van staal! / O doodsgezangen!’</span></p>
				<p class="wp-plat"><span>In kapitalen, korps twaalf, schreefloos?</span></p>
				<p class="wp-plat"><span>‘Het zijn wrede dagen,’ zei Broeder Alfons.</span></p>
				<p class="wp-plat"><span>‘Ja, Broeder.’</span></p>
				<p class="wp-plat"><span>‘Vooral voor een jongen als gij.’</span></p>
				<p class="wp-plat"><span>Wat bedoelde de grijsaard? Dat het heet is en dat een jongen als ik dan liever zou gaan zwemmen met zijn kornuiten? Of dat het het hoogseizoen is voor een jongeman die met meisjes zou willen stoeien? Of dat ik, door mijn ouders in de steek gelaten, hier in mijn eentje wegkwijn? Of dat ik uitgestoten ben door de gemeenschap in deze wrede dagen omdat mijn vader zich om zijn Vlaams ideaal verschuilt als een misdadiger?</span></p>
				<p class="wp-plat"><span>Op dat ogenblik kwam een open auto de speelplaats opgereden met jongelui in witte overalls die met machinepistolen zwaaiden.</span></p>
				<p class="wp-plat"><span>‘Maar het is Bernard!’ riep Broeder Alfons vrolijk en rende naar de remmende auto, hielp de chauffeur met uitstappen. ‘Bernard, jongen toch!’</span></p>
				<p class="wp-plat"><span>De breedgeschouderde jongen, met een </span><span class="wpt-cijfers">ffi</span><span>-armband om, stapte onderzoekend over de speelplaats. Broeder Alfons riep dat er dubbele Trappist klaarstond, opgespaard voor deze dag. Monsterend kwam Bernard voor Louis staan, Louis stak twee gespreide vingers in de lucht.</span></p>
				<p class="wp-plat"><span>‘Wie had dat gedacht?’ kakelde Broeder Alfons. ‘Ik dacht dat ge in de Ardennen zat.’</span></p>
				<p class="wp-plat"><span>‘De Vlaamse Ardennen!’</span></p>
				<p class="wp-plat"><span>‘De Kluisberg! Wij hebben er daar vier uit hun kot gerookt.’</span></p>
				<p class="wp-plat"><span>‘Maar gastjes toch!’ zei Broeder Alfons gelukkig.</span></p>
				<p class="wp-plat"><span>De oudste Witte Brigade-jongen die een witgeverfde Belgische helm droeg, vroeg terwijl hij zijn machinepistool in zijn armen wiegde als een kind: ‘Zijt gij geen familie van de burgemeester van Dentergem?’</span></p>
				<p class="wp-plat"><span>‘Nee,’ zei Louis en bloosde.</span></p>
				<p class="wp-plat"><span>‘Ik kwam een keer kijken, Broeder Alfons, of dat gij, met uw hart van koekenbrood, soms geen zwarten hebt weggestoken in het klooster,’ zei Bernard.</span></p>
				<p class="wp-plat"><span>‘Ik, Bernard? Ik ben een patriot. Altijd geweest.’</span></p>
				<p class="wp-plat"><span>‘Het ene sluit het andere niet uit. En wij hebben hier toch in de klassen ‘De Vlaamse Leeuw’ horen zingen.’</span></p>
				<p class="wp-plat"><span>‘En ‘Kempenland’.’</span></p>
				<p class="wp-plat"><span>‘Wij gaan eens snuisteren.’ Zij liepen over de speelplaats, loerend en in zigzag alsof zij het plein van een belegerde stad aan het innemen waren.</span></p>
				<p class="wp-plat"><span>Een uur later stal Louis een fiets uit de loods van het Gesticht en reed, soms doortrappend als Marcel Kint, soms kwiek spurtend als Poeske Scherens, toen met uiterst lome kuiten, niet bedarend, langs olijfgroene tanks met tommy’s, langs verlaten afweergeschut. Bij Aalter reed hij door een gebied van verschroeide bomen, rokende rijen huizen met het monotoon geplof van de kanonnen achter de horizon. Het was donker toen hij Tante Mona’s huis in Walle bereikte. Peter, met zijn katoenen slaapmuts op, zei slissend dat hij zot was. Cecile had een witte jurk aan en een sjaal met de Belgische driekleur, Tante Mona gaf hem boterhammen met kalfskop in tomatensaus.</span></p>
				<p class="wp-plat"><span>‘Maar zijt ge nu waarlijk dwars door de linies gereden op die dwaze velo?’ vroeg Cecile.</span></p>
				<p class="wp-plat"><span>‘Wat hebt ge onderweg gezien?’ vroeg Peter.</span></p>
				<p class="wp-plat"><span>‘Ik heb niet gekeken.’</span></p>
				<p class="wp-plat"><span>‘Die jongen heeft zaagmeel in zijn hoofd!’ riep Peter en stak zijn kunstgebit in zijn mond.</span></p>
				<p class="wp-plat"><span>‘Tommy’s,’ zei Louis. ‘Veel Tommy’s in tanks.’</span></p>
				<p class="wp-plat"><span>‘Dat zijn geen Tommy’s,’ zei Cecile. ‘Het zijn Polen, verkleed als Tommy’s.’</span></p>
				<p class="wp-plat"><span>‘Polen en negers,’ zei Tante Mona.</span></p>
				<p class="wp-plat"><span>‘Waar is mijn vader?’</span></p>
				<p class="wp-plat"><span>‘Dat weten wij niet.’</span></p>
				<p class="wp-plat"><span>‘Het is ergens rond Veurne!’ riep Louis vertwijfeld. ‘Mama heeft het adres gekregen van Theo van Paemel, maar zij is het kwijt.’</span></p>
				<p class="wp-plat"><span>‘Maar wat wilt ge van uw vader?’</span></p>
				<p class="wp-plat"><span>‘Hem zeggen dat ze hem zoeken. Dat hij vooral niet naar Glijkenisse mag terugkomen.’</span></p>
				<p class="wp-plat"><span>‘Dat weet hij toch zelf ook. Een klein kind weet dat. Zij zoeken iedereen.’</span></p>
				<p class="wp-plat"><span>‘Wáár is mijn vader?’</span></p>
				<p class="wp-plat"><span>‘Kalmeer u, Louis. Zet u. Daar.’</span></p>
				<p class="wp-plat"><span>‘Louis,’ zei Peter kalm kwijlend, ‘ge hebt er baat bij van niet te weten waar uw vader is. Zoals de Witten rondlopen met het schuim op hun bek, zouden ze u folteren totdat ge zegt waar hij is.’</span></p>
				<p class="wp-plat"><span>‘Met brandende Engelse sigaretten tegen uw tepels,’ zei Cecile.</span></p>
				<p class="wp-plat"><span>‘Ge wilt toch niet dat ze uw vader tegen de muur zetten? Het is bewonderenswaardig dat ge zo bekommerd zijt om uw vader, ik had het eerlijk gezegd van u niet verwacht, maar ge hebt zaagmeel in uw hersenen.’</span></p>
				<p class="wp-plat"><span>‘Gij zijt altijd tegen mij geweest, Peter,’ schreeuwde Louis.</span></p>
				<p class="wp-plat"><span>‘Mona, geef die jongen wat van die rijstpap die nog over is.’</span></p>
				<p class="wp-plat"><span>‘Hier,’ zei Tante Mona. ‘Het is riz condé met geconfijt fruit. Ziet ge, uw Peter gunt u het eten uit zijn mond.’</span></p>
				<p class="wp-plat"><span>Etende bedaarde hij. Peter vroeg hoe het met zijn moeder was. Louis loog dat ze veel huilde omdat ze Papa miste. Peter knikte tevreden.</span></p>
				<p class="wp-plat"><span>Nonkel Leon was, omdat de mensen de verplichte arbeidsdienst in deze dagen vaak verwarden met sympathie voor het Derde Rijk, naar zijn broer in de Walen, samen met zijn liederlijke vrouw Nora. Nonkel Robert zat, niettegenstaande hij veel hongerlijders van Walle gevoed had, in zijn landhuis bij Doornik waar ze hem alleen maar kenden als rentenier.</span></p>
				<p class="wp-plat"><span>Louis moest vroeg naar bed. Op zolder, in het veldbedje, keek hij de nieuwe krant, de </span><span class="wpt-cursief">Volksgazet</span><span> in, vol stompzinnige karikaturen van de Führer, grof en helemaal niet lijkend getekend, in de vorm van een slang die verpletterd werd door Geallieerde laarzen. In Waffelgem liepen Broeder-Overste en Broeder Alfons, zich aan mekaar vastklampend, naar hem te zoeken in mistige weiden. Oehoe, oehoe, Louis!, steeds angstiger omdat zij al een leerling kwijt waren vóór de school begonnen was, zij verdwaalden in de witte nevel, toen generaal-majoor Christoph graaf Stolberg zu Stolberg opdook, zij scheten in hun rokken van angst, kermden dat zij Brüder Hieronymianen waren, Gewiss, zei de officier die op Vuile Sef leek en knalde hen geluidloos neer.</span></p>
				<p class="wp-witregel"><span> </span></p>
				<p class="calibre1"><span>Mama keek nauwelijks naar hem toen hij de oprijlaan inreed en zijn fiets op het grasveld kwakte. Met haar sigaret in een mondhoek pulkte zij in de bek van een kat die volgens haar iets verkeerds gegeten had. Louis zei dat hij onder geen beding terug wou naar Waffelgem en dat hij veel beter voor drukker kon leren in Gent, in een vakschool.</span></p>
				<p class="wp-plat"><span>‘Gent,’ zei zij. ‘Uw vader heeft ook voor drukker geleerd in Gent, en zie wat er van terechtgekomen is.’</span></p>
				<p class="wp-plat"><span>Toen gooide zij glimlachend de kat van zich weg. ‘Pak uw valies.’</span></p>
				<p class="wp-plat"><span>‘Waarom?’</span></p>
				<p class="wp-plat"><span>‘Wij gaan naar Bastegem, naar Meerke. Kome ervan wat er van komen moet. Die villa werkt op mijn zenuwen.’</span></p>
				<p class="wp-plat"><span>Zij fietsten naast elkaar, de koffers zwengelden aan het stuur, soms legde zij haar hand op zijn schouder. Toen ze moeilijk vooruitkwam op de brug van Drongen duwde hij aan haar zadel. ‘Blijf van mijn gat af!’ riep zij en schaterde het uit. Met wapperend haar en hoogrode konen freewheelde zij langs Canadezen die naar haar floten. Zij stootte een indianenkreet uit die zij beantwoordden.</span></p>
				<p class="wp-witregel"><span> </span></p>
				<p class="calibre1"><span>In Bastegem had pastoor Mertens de leiding van de georganiseerde Weerstand. Tante Violet wist uit goede bron dat hij morgen of overmorgen met de handboeien zou komen om haar in hechtenis te nemen. Alle rolluiken van het huis ‘Zonnewende’ waren naar beneden getrokken, bij de voordeur was een dwarsbalk aangebracht door Nonkel Armand, vlak voor hij zo stierlijk stom was geweest om de bevrijding tussen aanhalingstekens te vieren in het café ‘Picardy’. Zijn trouwste vriendin en bijslaap, de bazin Antoinette, had heimelijk terwijl ze hem volgoot, haar zoontje Alfred naar pastoor Mertens gestuurd. Nu zat Nonkel Armand samen met de andere landverraders van Bastegem opgesloten in de melkfabriek.</span></p>
				<p class="wp-plat"><span>‘Zij zouden Armand een decoratie moeten geven,’ gilde Tante Violet. ‘Hij die het voedsel van de bevolking heeft gered door die vuile zwartemarktboeren tegen te houden!’</span></p>
				<p class="wp-plat"><span>‘Gij met uw Duitsers,’ zei Meerke.</span></p>
				<p class="wp-plat"><span>‘Is het mijn schuld dat ze hier ingekwartierd werden?’</span></p>
				<p class="wp-plat"><span>‘Gij waart er veel te familiair mee.’</span></p>
				<p class="wp-plat"><span>‘Dat ge mijn moeder niet waart, ik sla op uw kaak!’</span></p>
				<p class="wp-plat"><span>‘Dat schijnt u plezier te doen, Constance,’ zei Meerke als tot een Mama van veertien jaar, ver voor de oorlog.</span></p>
				<p class="wp-plat"><span>Mama bleef glimlachen.</span></p>
				<p class="wp-plat"><span>‘En als ze orders uit Walle krijgen om u op te halen?’</span></p>
				<p class="wp-plat"><span>‘Zij mogen met mij doen wat ze willen,’ zei Mama en dacht aan een Lausengier die door kristallen velden langs ravijnen holde, krijsend: ‘Constanz, Constanz.’</span></p>
				<p class="wp-plat"><span>Door het raampje van de garage kon men Nonkel Omer zien liggen op een berg stro. In het Gesticht van de Broeders van Liefde had hij tijdens een voetbalmatch ruzie gemaakt over een al dan niet buitenspelpositie met een andere zot, die hem een hersenschudding had geschopt. In de ziekenafdeling hadden de dokters hem, in de euforie van de bevrijding, genezen verklaard. Genezen was misschien overdreven gezegd. Hij at in ieder geval zijn drollen niet meer. Hij mocht naar huis op twee voorwaarden: a. dat hij niet losliep in het dorp, b. dat hij zo weinig mogelijk, liefst nooit, zijn broer Armand zou ontmoeten, want dit kon eenzelfde soort schok veroorzaken als die hem in de dollemansinrichting had geleid.</span></p>
				<p class="wp-plat"><span>Nonkel Omer had niet de minste hinder van zijn opsluiting in de garage.</span></p>
				<p class="wp-plat"><span>‘Nonkel, ik ben het, Louis.’</span></p>
				<p class="wp-plat"><span>‘Nonkel, ik ben het, Omer,’ antwoordde hij dan sereen.</span></p>
				<p class="wp-plat"><span>‘Louis, Staf zijn zoon.’</span></p>
				<p class="wp-plat"><span>‘Met zijn staf in de hand gaat de heilige Jozef door het land.’</span></p>
				<p class="wp-plat"><span>‘Maar Nonkel...’</span></p>
				<p class="wp-plat"><span>‘De ranonkel is vergif.’</span></p>
				<p class="wp-witregel"><span> </span></p>
				<p class="calibre1"><span>‘Beste Maurice, mijn kameraad,’ schreef Louis in zijn schrift met het etiket ‘aan M. De Potter’. ‘Naar een dode schrijven is verreweg het makkelijkst voor een leerjongen-schrijver die leerjongen-drukker zal worden binnenkort, als de naweeën van de nachtmerrie van de bezetting wat weggeëbd zijn. Want wij hebben al die tijd in een nachtmerrie geleefd, wist gij dat, oude rakker? Zo staat het in de nieuwe gazetten.</span></p>
				<p class="wp-plat"><span>Nu schijnt het, ook volgens de nieuwe gazetten, dat die nachtmerrie als het Nazi-beest helemaal verslagen is, opgeklaard zal worden. Wij gaan een droom tegemoet van gelijkheid, broederlijkheid en vrijheid. Ja, met diezelfde mensen.</span></p>
				<p class="wp-plat"><span>Hebt gij, van daarboven, ook gemerkt dat België, het begrip België, erbovenop komt? Weet ge nog dat wij de kaart van België in onze schoolatlas altijd vergeleken met een voorovergebogen zakkig oud ventje, met de provincie Luxemburg als zijn afgestompte been, ik bedoel als de stomp van zijn been, onze provincie West-Vlaanderen als zijn hoofd in profiel, met dan onze Noordzeekust als de lijn van een muts over zijn schedel?</span></p>
				<p class="wp-plat"><span>Het wordt dus een kwestie van opnieuw gewoon te worden aan dit nieuwe vaderland van ons. Ik heb er moeite mee om overal België te lezen in plaats van Vlaanderen. Verder heb ik voor vandaag alleen te melden dat ik het oog heb op een meisje dat mij, geloof ik, goedgezind zou kunnen worden en dat hier in huis komt kuisen. Voordat ge uw paradijselijke neus optrekt voor de reuk van afwaswater en ammoniak, moet ge bedenken dat Goethe die daar bij u in de afdeling ‘Titanen’ is ondergebracht ook getrouwd was met een zogezegd sociaal minder aanzienlijk persoon. Zend mij uw licht hierover. Zou toewijding niet een betere garantie zijn om in dit aardse leven overeen te komen dan de passie? Alhoewel ik wacht om door dit laatste verteerd te worden, zo stilletjes heb ik er de ouderdom, pardon, de leeftijd voor. Hou mij in de gaten van daarboven. En zegen mij. Ik houd u verder op de hoogte. Uw vriend en broeder in Jezus Christus, dit laatste schrijf ik omdat Hij misschien in uw correspondentie snuffelt. Uw maat en alomgezochte seksuele maniak, Louis.’</span></p>
				<p class="wp-witregel"><span> </span></p>
				<p class="calibre1"><span>Nonkel Omer lag geknield met een tor te spelen. Zijn vingers wandelden, werden tralies, de tor draaide in het rond. De voorbijdenderende goederentrein deed hem opkijken.</span></p>
				<p class="wp-plat"><span>‘Dag, Nonkel Omer.’</span></p>
				<p class="wp-plat"><span>‘Dag, Nonkel Omer. Hebt ge </span><span class="wpt-cursief">Chicklet</span><span>?’</span></p>
				<p class="wp-plat"><span>‘Nee, Nonkel Omer, vandaag niet.’ Gisteren ook niet, morgen ook niet. Oom slikte de kauwgom door. Hij kwam overeind, tot bij het raampje met de schilfertjes opgedroogde regen.</span></p>
				<p class="wp-plat"><span>‘Ge kondt niet binnen, hè, vannacht, met uw kameraden, om mij te pakken.’</span></p>
				<p class="wp-plat"><span>‘Vannacht lag ik in mijn bed te slapen, Nonkel.’</span></p>
				<p class="wp-plat"><span>‘Nonkel Ranonkel, ik heb u gehoord, roepen en trommelen.’</span></p>
				<p class="wp-plat"><span>‘Dat was niet voor u.’</span></p>
				<p class="wp-plat"><span>‘Nee, zeker!’</span></p>
				<p class="wp-plat"><span>‘Het was voor Tante Violet, uw zuster.’</span></p>
				<p class="wp-plat"><span>Hij hield zijn hoofd schuin, luisterde opnieuw naar het nachtelijk gebalk van de dorpelingen die voor Meerke’s huis samenschoolden zodra de nacht viel, soms werden zij weggejaagd door de veldwachter en een paar Canadese </span><span class="wpt-cijfers">mp</span><span>’s. De gele steentjes van de gevel van ‘Zonnewende’ waren beklad met druipende hakenkruisen, een paar in de verkeerde richting, de hamer van de dondergod Thor, aldus omgebogen, behoedde het huis niet meer voor brand en bliksem.</span></p>
				<p class="wp-plat"><span>‘Denken zij dat ik Violet ben?’ vroeg Nonkel Omer en knipoogde. Hij plette zijn neus tegen het glas, de lichte meisjesogen, die van Mama, lieten Louis niet los. Hij likte aan het glas dat doorzichtiger werd en glom.</span></p>
				<p class="wp-plat"><span>‘De Japannezen krijgen op hun Japannese kloten.’ Dat wist hij van de radio.</span></p>
				<p class="wp-plat"><span>‘De Duitsers ook.’</span></p>
				<p class="wp-plat"><span>Nonkel Omer wees naar de boomgaard waar een kobaltblauw geverfde keukenstoel onder een perelaar stond. ‘Daar gaan ze mij neerzetten en vastbinden en dan lappedebie, rappedekwak, kletsekrak, neerschieten als een duif.’</span></p>
				<p class="wp-plat"><span>‘Waarom zouden ze dat doen, Nonkel?’</span></p>
				<p class="wp-plat"><span>‘Duizenden waaroms,’ zei hij.</span></p>
				<p class="wp-plat"><span>‘Noem mij er een, één.’</span></p>
				<p class="wp-plat"><span>‘Omdat ik Violet ben,’ riep hij triomfantelijk.</span></p>
				<p class="wp-witregel"><span> </span></p>
				<p class="calibre1"><span>De aanklacht tegen Tante Violet is tweeledig, zij heeft niet alleen met de Hun geheuld maar ook een aanranding van de goede zeden gepleegd. Een tiental Bastegemnaars heeft een getuigenverklaring afgelegd dat zij poedelnaakt op het terras heeft gedanst voor jonge moffen van wie een paar zich afgewend hebben van afgrijzen. De substituut geeft geen gevolg aan beide beschuldigingen. Pastoor Mertens toornt vanaf de preekstoel tegen de helaas Belgische kwaal van corruptie, die ook in gerechtelijke kringen woekert. Want de substituut danst naar het pijpen van de nu uiterst belangrijke, in Brussel verblijvende commandant Konrad. En Konrad heeft Tante Violet gered omdat hij gezwicht is voor de smeekbede van Tante Berenice, de heilige. ‘Zo simpel is dat,’ zei Raf.</span></p>
				<p class="wp-plat"><span>‘Maar,’ vroeg Louis, ‘betekent dat dat Konrad in de ministeries van Brussel rondloopt met dat masker?’</span></p>
				<p class="wp-witregel"><span> </span></p>
				<p class="calibre1"><span>Als een condor was een vliegtuig neergestreken dat Condor heette. Dit keer kwam er geen minister uitgestapt die zoals de meeste Belgische bewindslieden het vliegtuig gebruikte om naar Bretagne te gaan zeilen met industriëlen waarbij niet weinig kisten whisky en sigaren en nylonkousen werden gesmokkeld, nee, een gebronsde jongeman, blonde efeeb in een wit pak kwam over de tarmac gewandeld, hij had te lange armen, althans volgens de Griekse canon, en droeg een tovertasje van turkoois leer met zijn initialen, in het tasje bevonden zich wonderbaarlijke elektrische instrumenten die onmenselijk precieze stralingen konden voortbrengen waarmee de jonge dokter, in regelrechte navolging van zijn vader, specialist in brandwonden, en van zijn grootvader die de </span><span class="wpt-cursief">gueules cassées</span><span> in het lichtloze Hôtel des Invalides te Parijs behandeld had, Konrad had geheeld. Konrad droeg nog, maar dat uitsluitend omdat hij ijdel was, een donkerblauw getinte bril maar voor het overige zag je nauwelijks nog een litteken. Tenzij in het zonlicht of bij sterke filmlampen.</span></p>
				<p class="wp-plat"><span>Raf had met de jonge wonderchirurg en met Konrad het verbluffende resultaat gevierd in de Maxim’s te Gent. De dokter was dronken geworden en had aan een buikdanseres beloofd dat hij haar borsten zou omtoveren tot die van een zestienjarige, aan een andere dat hij het litteken van haar appendicitis zou doen verzwinden. Hij had ook beweerd dat het een van zijn voorouders was die Tycho Brahe, Deens astronoom, een gouden neus met cement in het gezicht had geplakt, ter vervanging van de neus die verloren werd in een duel met ene Passberg.</span></p>
				<p class="wp-plat"><span>Raf woonde nu in het huis van de hoofdonderwijzer die gevlucht was naar Argentinië. De dag voor de Polen Bastegem binnenvielen had het bevrijde volk de klauwende leeuw en het Deltateken, die, in arduin gehakt, de gevel versierden, aan gruzelementen geslagen maar ook de elektriciteitsleiding en de warmwaterbuizen. Het Onafhankelijkheidsfront vergaderde er, en Raf woonde er, zonder het comfort dat helden rechtmatig konden opeisen.</span></p>
				<p class="wp-plat"><span>‘Ge wist toch dat ik van de Witte Brigade was, hè, Louis?’</span></p>
				<p class="wp-plat"><span>‘Natuurlijk.’</span></p>
				<p class="wp-plat"><span>Holst stond aan het hek. Oorlog of vrede, hij stond aan het hek in zijn houtvesterspak. Louis drukte de immense, droge hand. Raf zei: ‘Dag, maat.’</span></p>
				<p class="wp-plat"><span>Op een schilderij leek Madame Laura in een witte bontjas een buldog te willen wurgen die amechtig naar een kandelaar op de achtergrond keek. Zij had een platte Chinese witte hoed op waar een dode kolibrie op gepind zat, en keek Louis aan met spottende verwachting. De buldog had een roze lint om met het Ritterkreuz.</span></p>
				<p class="wp-plat"><span>‘Op ons,’ zei Raf.</span></p>
				<p class="wp-plat"><span>‘Op ons,’ zei Holst.</span></p>
				<p class="wp-plat"><span>Louis kreeg de tranen in de ogen omdat hij te gulzig de bitterkoude champagne dronk. Hij trachtte een kolkende zure golf uit zijn maag te bedwingen, hij wou niet dat de twee zagen dat hij voor het eerst champagne dronk. ‘Champagne in bierglazen, het heeft iets chics,’ zei Raf. ‘En Veuve Clicquot, dat is goed gekozen, Holst, zeer toepasselijk.’</span></p>
				<p class="wp-plat"><span>Louis’ vragend gezicht amuseerde Raf. ‘Holst weduwnaar zijnde, kleintje. Nietwaar, Holst?’</span></p>
				<p class="wp-plat"><span>‘Drink op,’ zei Holst. ‘Er zijn nog kelders vol.’</span></p>
				<p class="wp-plat"><span>‘Hoe is het met de minister?’</span></p>
				<p class="wp-plat"><span>‘Goed. Hij komt volgende week met zijn persattaché, zijn kabinetschef enzovoort. Om te jagen.’</span></p>
				<p class="wp-plat"><span>‘Wat gebeurt er met het appartement op de Louisalaan?’</span></p>
				<p class="wp-plat"><span>‘Wat zou er mee gebeuren?’</span></p>
				<p class="wp-plat"><span>‘Als Madame Laura er niet meer woont.’</span></p>
				<p class="wp-plat"><span>‘Wie zegt dat zij er niet meer gaat wonen?’ riep Holst.</span></p>
				<p class="wp-plat"><span>‘Ja, waarom zou zij er niet meer wonen?’ zei Louis bijna even heftig. Ik word dronken. Mijn maag borrelt. Poepeloerezat. Op het bebloemde tapijt kotsen straks. Nooit.</span></p>
				<p class="wp-plat"><span>‘Als Madame Laura niet teruggevonden wordt en daar is veel kans op, dan lijkt het mij maar redelijk dat notaris Baelens, pardon, ik wil zeggen zijne Excellentie de minister Baelens zijn wettige eigendom van de Avenue Louise beleefd maar beslist terugvraagt.’</span></p>
				<p class="wp-plat"><span>‘Zij zal wel uit komen,’ zei Holst.</span></p>
				<p class="wp-plat"><span>‘Dat is zeker,’ zei Raf. ‘Zo zeker als goud.’</span></p>
				<p class="wp-plat"><span>Raf ontdubbelde, schoof uiteen, als een overdruk van een strooibriefje in Pa’s naar inkt geurend atelier. Louis greep Rafs overdruk en verfrommelde hem, gooide hem in de mand onder de snijmachine en vond de jongen gaaf terug op de sofa. Holst vulde hun glazen. ‘Er zijn nog kisten vol. Ik kan er ook een scheutje Cointreau in doen, als ge dat liever hebt.’</span></p>
				<p class="wp-plat"><span>Louis’ nek paste precies, op maat, in de golving van de sofa, hoe bestond het? Louis Quinze had opdracht gegeven aan zijn meubelmakers om een kil zwetend suizend hoofd voorbeeldig aan te passen aan de fluwelige rand van een sofa.</span></p>
				<p class="wp-plat"><span>‘Waar is Madame Laura?’ vroeg Louis.</span></p>
				<p class="wp-plat"><span>‘Hij weet van niets,’ zei Raf meteen. ‘Hij vraagt dat niet om u op uw ongemak te brengen, Holst.’</span></p>
				<p class="wp-plat"><span>‘Hij mag alles weten,’ zei Holst. ‘Zij is in Brussel gebleven, dat is alles.’</span></p>
				<p class="wp-plat"><span>‘Gezond en wel in haar vel?’ vroeg Raf.</span></p>
				<p class="wp-plat"><span>‘Natuurlijk.’</span></p>
				<p class="wp-plat"><span>‘Dus kan ze hier morgen of overmorgen ineens voor onze neus staan?’</span></p>
				<p class="wp-plat"><span>‘Waarom niet?’</span></p>
				<p class="wp-plat"><span>‘Maar wat vindt ge van die mensen die aan de politie verklaard hebben dat ze haar in Bastegem gezien hebben, in het wit zoals altijd, op een velo in de omtrek van het preventorium.’</span></p>
				<p class="wp-plat"><span>‘Wie zegt dat? Een paar zatlappen.’</span></p>
				<p class="wp-plat"><span>‘Vermaercke, de meubelfabrikant, D’Haenens, Roger en de facteur.’</span></p>
				<p class="wp-plat"><span>‘Op een velo!’ kraaide Louis. ‘Madame Laura op een velo! Waarom niet op een tandem!’</span></p>
				<p class="wp-plat"><span>‘De onderzoeksrechter zelf heeft gezegd dat dat zever in pakjes was.’</span></p>
				<p class="wp-plat"><span>‘De mensen zijn slecht,’ zei Raf en dronk voorzichtig, precies, zoals het hoort, niet in gulzige gulpen zoals Louis. ‘Zij zijn slecht en curieus. Van een niks maken ze een hele roman. Voor mij zijn ze beledigd omdat ge zo in het geniep getrouwd zijt. Zoals koning Leopold met zijn Liliane.’</span></p>
				<p class="wp-plat"><span>‘Ze zouden...’ Holst boerde. ‘Ze zouden beter een beetje compassie tonen voor iemand die getrouwd is en binnen het jaar zijn vrouw verliest.’</span></p>
				<p class="wp-plat"><span>‘Compassie de dag van vandaag,’ zei Raf peinzend. ‘A propos, de laatste keer dat gij uw vrouw gezien hebt, dat was toch op rolschaatsen, hè?’</span></p>
				<p class="wp-plat"><span>‘Ja. Ze schaatste, ik heb het getuigd.’</span></p>
				<p class="wp-plat"><span>‘Was dat om een beetje beweging te hebben?’</span></p>
				<p class="wp-plat"><span>‘Zij schaatste vanaf haar tiende jaar.’</span></p>
				<p class="wp-plat"><span>‘Vandaar dat ze zulke gespierde benen en dijen had,’ zei Raf (Van marmer haar dijen / gestoken door bijen.) Louis was er zeker van dat Madame Laura dood was.</span></p>
				<p class="wp-plat"><span>(Een vrouw mooi als de dageraad / waar hij geen traan om laat / hij die met haar was verbonden / wie heeft haar nu geschonden / tutum tutum in de dodenlaan / in een ander bestaan / voorgoed vergaan / in een sterrenbaan.)</span></p>
				<p class="wp-witregel"><span> </span></p>
				<p class="calibre1"><span>In de tenten van de Amerikanen die bij het sashuis in de weiden waren opgezet heette Louis </span><span class="wpt-cursief">Lew</span><span>. Zij vroegen hem om met hen mee naar Duitsland te trekken binnen een drietal weken. Robertson, een elektricien uit Iowa, beloofde Louis dat hij van elke Duitser die hij neer zou knallen het rechteroor kon krijgen. Want Louis had hun verteld dat zijn Daddy aangehouden was door de Gestapo en nog altijd zuchtte in een gevangenis in the Black Forest. Hij werd overladen met chewinggum en Mars en Lucky Strike sigaretten. ‘No kiddin’ Lew!’ Soms reed hij met hen mee in een jeep, starogig langs de dorpelingen, een onwrikbare rad Amerikaans sprekende gids. Hij kende de tekst van ‘Don’t fence me in’, ‘I walk alone’, ‘I’m gonna buy a paper doll that I can call my own’, trage, lome liedjes die klonken alsof ze op een te lage snelheid werden afgedraaid.</span></p>
				<p class="wp-plat"><span>Het werd ook overduidelijk dat die smeuïge weke klanken, de geur van Lucky Strike en machineolie, de nonchalante glans van de stenguns, en de dansende verende onverschillige kinderachtige katachtige filmsoldaten het Derde Rijk zouden plat krijgen, het Duitse leder en staal was te strak, te hard, zou knappen onder de lamlendige veelheid, de niet aflatende toevoer van gracieus gemakzuchtig materiaal.</span></p>
				<p class="wp-plat"><span>In het verre landelijk dorp bij Veurne gebeurde het dat Papa, uit overmoed en verveling zich af en toe in het dorpscafé waagde. Hij werd niet herkend, zat in een hoek, dronk zijn pintje en bedwong zijn babbelzieke ziel. Een lokale Witte Brigade-man die alle zwarten de griezeligste folteringen toewenste hief op een avond zijn glas op de executie van alle Dinaso’s. ‘Maar meneer,’ zei Papa, ‘neem mij niet kwalijk, maar Dinaso bestond niet meer tijdens de oorlog.’</span></p>
				<p class="wp-plat"><span>‘Wat? Wat zegt ge daar?’ Papa legde uit dat de Dinaso’s die wilden medewerken aan de heropstanding van Vlaanderen overgegaan waren naar het </span><span class="wpt-cijfers">vnv</span><span>, maar dat er zich velen afzijdig hadden gehouden, verward en onthand door de dood van hun leider die zich, beste meneer, in Negentienveertig uitgesproken had vóór België en zijn koning. De weerstander trok Papa bij zijn oor overeind en goot zijn bier over Papa’s dunne haar. Papa rukte zich los. ‘Kom buiten als ge durft!’</span></p>
				<p class="wp-plat"><span>‘Goed,’ zei de held. ‘Ge gaat hier buiten, maar tussen vier planken.’</span></p>
				<p class="wp-plat"><span>Zwart en wit streden, de omstanders rukten hen uit elkaar en duwden ze weer naar elkaar toe. Agenten in burger. Identiteitskaarten. Onder gejoel werd Papa weggesleept naar het commissariaat en vandaar naar het kasteeltje ‘Flandria’ in Walle, een vroeger nest van de Gestapo.</span></p>
				<p class="wp-plat"><span>‘Eigen schuld,’ zei Louis.</span></p>
				<p class="wp-plat"><span>‘Hoe durft ge?’ riep Tante Violet.</span></p>
				<p class="wp-plat"><span>‘Wie zijn vader niet eert zal door zijn zoon gehoond worden,’ zei Tante Angelique.</span></p>
				<p class="wp-plat"><span>‘Hoe kunt ge zo wreed zijn?’ zei het meisje Anna dat in het huishouden hielp en op Bekka Cosijns leek, in het blond.</span></p>
				<p class="wp-plat"><span>‘Stafs vader zal misschien tussenkomen, hij heeft nogal een lange arm,’ zei Tante Berenice.</span></p>
				<p class="wp-plat"><span>‘Hij is ziek,’ zei Mama.</span></p>
				<p class="wp-plat"><span>‘Het schijnt dat hij rap achteruit gaat,’ zei Meerke gretig. ‘Dat hij zijn eigen niet meer scheert noch ververst.’</span></p>
				<p class="wp-plat"><span>‘Mona is er het hart van in.’</span></p>
				<p class="wp-plat"><span>‘Mijnheer de Kanunnik van Londerzeele heeft zich dood verschoten als hij hem zag.’</span></p>
				<p class="wp-plat"><span>‘Het is begonnen bij het bridgen, hij kon niet meer tellen.’</span></p>
				<p class="wp-plat"><span>‘Ja, hij heeft zijn kaarten neergelegd en hij zei: ‘‘Heren, ik krijg gaten in mijn hoofd, als een gruyère”.’</span></p>
				<p class="wp-plat"><span>‘’t Schijnt dat hij hele dagen vertelt over zijn vader.’</span></p>
				<p class="wp-plat"><span>Louis’ overgrootvader was een statige advocaat met welige witte baard, die stralen spuugdruppeltjes verspreidde bij het pleiten. Meerke had hem nog gekend. Mama ook natuurlijk, maar die hulde zich in Amerikaanse sigarettenrook, luisterde nauwelijks. Lausengier, hou haar hier.</span></p>
				<p class="wp-plat"><span>‘...en zijn twee dochters, Rosalie en Myriam, uw groottantes dus Louis, wilden niet meer in Roeselare blijven wonen. Zij hebben die mens dan in de watten gelegd. Papaatje hier, Papaatje daar, waarom gaan we hier niet weg uit dat boerenstadje? nu dat ge op pensioen zijt, kunnen we toch veel beter in Brugge gaan wonen zodat ge nog een beetje plezier hebt van uwen ouden dag, op een appartementje aan het Minnewater want zo’n groot koud huis hier is niet te onderhouden. En hij zei: ‘‘’t Is goed, maar mijn duiven moeten mee.” Zijn duiven gingen mee, maar het was toch eigenaardig, ze werden ziek de een na de ander, de stuipen en de kanker en de longen. Hij heeft er veel verdriet van gehad, uw overgrootvader, Louis, in zoverre dat hij, die fier was op zijn lange witte baard en hem altijd schoon waste en in krullen stak en proper hield, zijn dochters aan hem heeft laten prutsen met hun schaar totdat hij maar een vierkant baardje meer overhield waar dat er weinig onderhoud aan was, zodat ze ’t alleen maar moesten kammen, en een maand later werd dat ook uitgedund tot een onnozel sikje, en als hij zijn hoofd heeft neergelegd, die mens, was hij gladgeschoren, ik heb hem gezien op zijn sterfbed, het was een andere, ik herkende hem niet meer.’</span></p>
				<p class="wp-witregel"><span> </span></p>
				<p class="calibre1"><span>‘Beste Maurice, hier ben ik weer, pen in de hand. Mijn vader is gekerkerd. In het gevangenenkamp ‘Flandria’ waar nu de Witte Brigade tennislessen krijgt. Omdat hij niet aldoor ten laste wou zijn van zijn gastheer, begaf hij zich naar de herberg van het polderdorp. Hij betrad de genereus naar Chestersoldatenkaas geurende gelagkamer als een wandelende boom tot ontzag van de gebruikers. Een door spinnenwebben bedekte herbergier naderde en kraste: ‘‘Wat kan ik voor u doen, vreemdeling?” De door een meisje van tien jaar ooit deerlijk met een kaars verschroeide papegaai herhaalde in zijn morsige kooi de bede van de kastelein en het was tot de verhakkelde kaketoe dat mijn vader wedervoer: ‘‘Een bier met weinig schuim en een hard gekookt ei.” Dit laatste wekte de lachlust van de dorpelingen die, alleen door de haardvlammen verlicht, elkaar aan het strelen waren en thans hun door drank en onkuisheid verhitte gelaten naar mijn vader toewendden. Hij bestrafte het kluwen duistere landlieden met een strenge blik. Het verdroot hem dat een hard gekookt ei, een in Parijse cafés vrijwel overal op de toonbank te vinden voorwerp, dat een ei als entiteit waar zij tenslotte allen in het gewoel van de tijd uitgekropen zijn, het voorwerp van hun bespotting werd. Mijn vader, in heilzamer tijden een sterke man, joviale echtgenoot, opgeruimde buur, vrijgevig commerçant, voelde zich bedreigd door zijn eigen volk. Hij dacht ook, en dit verruimde het veld van zijn treurnis, aan zijn zoon van wie hij voelde dat hij op datzelfde ogenblik in andere streken...’</span></p>
				<p class="wp-plat"><span>Kwam Mama de trap op? Louis borg zijn schrift weg, onder de </span><span class="wpt-cursief">Lustige Blätter, Mémoires d’une Cocodette, De Gazet van Antwerpen.</span><span> Beneden was iemand met pannen en potten bezig. Anna? Hij keek in de spiegel, kamde zijn haar, trok het gezicht van Mussolini, sloeg zijn handen in de heupen, stak zijn kin naar voren, hief zijn wenkbrauwen, krulde zijn onderlip, ‘Lavoratori!’ Op zijn bed zag hij Anna liggen, zij trok haar knieën op en zei teder. ‘O, gij vuilaard!’, hij haalde zijn zo weinig mannelijk deel te voorschijn, knoopte er strak een touw omheen en bond het touw zenuwachtig aan de deurklink. Zou Mama op het onverwachts binnenkomen, wat zij nooit zou doen, wat kon het haar schelen wat hij uitvoerde? dat hij bestond? dan zou zij, wat ze nooit zou doen, want Mama bewoog nooit bruusk, dan zou zij met één ruk de deur opentrekken met zo’n intense kracht dat het ding uit hem gescheurd zou worden, verbijsterd zou zij het ding zien zwengelen tussen deur en deurpost, met opengesperde mond zou zij de bloedspatten zien op haar witte Madame Laura-jurk. Hij wachtte, gebonden als een kalf aan een deur. Hij zong zachtjes: ‘A doll that other fellows cannot steal, and with your flirty flirty eyes...’ Maar niemand kwam. Niemand kwam ooit.</span></p>
				<p class="wp-witregel"><span> </span></p>
				<p class="calibre1"><span>‘Hi, Lew!’</span></p>
				<p class="wp-plat"><span>Dat was hij. De Amerikanen pokerden in een lucht van dampende kleren die in de tent vlotte als mist. Het was de verjaardag van Lucille Ball. Het motregende. Zij toastten op Lucille Ball en werden gauw dronken, baldadig. Overmorgen zouden ze optrekken, naar de Russen of in ieder geval naar stellingen tegenover de Russen.</span></p>
				<p class="wp-plat"><span>Toen zwermden zij uit naar het dorp, wat verboden was, zij kropen makkelijk over het prikkeldraad, door de moerassen bij de Oude Leie. Alleen Gene, de kok, die aan het strijken was en Djeedie bleven over. Djeedie luisterde naar het nieuws over de oorlog terwijl hij traag over zijn langgerekt treurig joods gezicht streek. Gene ruimde op. Hij wou een krant waarin tomaten en uien verpakt waren weggooien, toen Louis zag dat de pagina Kunst en Letteren erbij zat. Hij las een gedicht van Johan Daisne, in cursief afgedrukt. Het rijmde.</span></p>
				<p class="wp-plat"><span>‘Kijk, dit is van mij,’ zei hij tegen Gene. ‘Dat heb ik geschreven.’</span></p>
				<p class="wp-plat"><span>‘No kiddin’!’ Gene wees naar de letters Johan Daisne en vroeg of dat zijn naam was. ‘Jo-Ann Deenie?’</span></p>
				<p class="wp-plat"><span>‘Mijn schuilnaam.’</span></p>
				<p class="wp-plat"><span>‘O, een andere naam. Voor de belastingen! Want schrijvers zijn rijk, hè?’</span></p>
				<p class="wp-plat"><span>‘Dit wordt niet goed betaald,’ zei Louis. ‘Daarom heb ik het voor niks gedaan. Omdat ze ’t mij hebben gevraagd. Ik heb het in één avond opgeschreven. Het kwam zo in mij op.’</span></p>
				<p class="wp-plat"><span>‘Als ik zou kunnen schrijven,’ zei de kok, ‘zou ik mijn eigen naam gebruiken. Gene Murphy. Dat iedereen, al mijn vrienden, weten dat ik het ben.’</span></p>
				<p class="wp-plat"><span>‘Op de krant denken ze dat ik een oudere man ben. Als zij zouden weten dat ik nog naar school ga, zouden zij het niet afdrukken. Maar die schuilnaam is eigenlijk ook mijn naam. D’apostrof Aisne. Ik kom van de streek de Aisne in Frankrijk. Mijn verre vroege familie had daar, heeft daar een kasteel.’</span></p>
				<p class="wp-plat"><span>‘No kiddin’. En wat staat er in dat gedicht te lezen?’</span></p>
				<p class="wp-plat"><span>Louis las voor, in het Engels rijmde het niet, er ging veel verloren. ‘In one town I was a child / in two towns lives she that loves me / in three I walked to work / what death, eh, eh, eh, rings at church?’</span></p>
				<p class="wp-plat"><span>‘Tolls,’ zei Djeedie. ‘For whom the bell tolls.’</span></p>
				<p class="wp-plat"><span>‘Juist,’ riep Louis. ‘Dank u wel.’</span></p>
				<p class="wp-plat"><span>‘Wat voor een stijl heeft het kasteel van uw familie?’ vroeg Djeedie. ‘Zou het kunnen dat het zeventiende-eeuwse torens heeft?’</span></p>
				<p class="wp-plat"><span>‘Goed geraden, man!’</span></p>
				<p class="wp-plat"><span>‘Heeft Louis de Achttiende er niet gelogeerd tijdens de Honderd Dagen?’</span></p>
				<p class="wp-plat"><span>‘Dat zou best eens kunnen.’</span></p>
				<p class="wp-plat"><span>‘En men heeft er veel hertogen vermoord, nee?’</span></p>
				<p class="wp-plat"><span>‘Dat was toen de gewoonte.’</span></p>
				<p class="wp-plat"><span>‘Ziet het terras niet uit op de kathedraal en de vallei?’</span></p>
				<p class="wp-plat"><span>‘Gij zijt er geweest,’ zei Louis.</span></p>
				<p class="wp-plat"><span>Djeedie rook aan zijn handen, streek toen weer de kreukels van zijn lang, melancholiek gezicht plat. Hij had lichtblauwe wangen als een joodse gangster na een namiddag ondervraging door de </span><span class="wpt-cijfers">fbi</span><span>. Djeedie deed nooit mee met de oefeningen, verscheen nooit op het appèl, wat door de anderen als vanzelfsprekend aanvaard werd. Hij was special security agent van het Counter Intelligence Corps.</span></p>
				<p class="wp-plat"><span>Djeedie trok de flap van de tent open, de moerassen lagen onder een laag zilver met regenwolken ver weg. Hij schudde Louis’ hand, vijf zes keer op en neer. ‘In naam van het Twaalfde Infanterie-regiment is het mij een eer een jonge dichter van dit fuckin’ land te ontmoeten.’</span></p>
				<p class="wp-plat"><span>‘Thank you, sir.’</span></p>
				<p class="wp-plat"><span>‘Take care.’ Hij sjorde zijn te wijde, vormeloze broek op en ging weg, zijn hoekige schouders, zijn brede magere rug, droegen gelaten en geduldig al de leugens van de wereld. Louis wou hem achternarennen, vergiffenis vragen: Als ik Louis the Impostor ben is het niet helemaal mijn schuld. Vanaf het prille begin, in the town where I was a child, heb ik niets dan leugenachtigheid gezien, please.</span></p>
				<p class="wp-plat"><span>‘Ik heb hem nog nooit zo lang horen praten,’ zei Gene. ‘Dat komt natuurlijk omdat ge een schrijver zijt. Hij zit ook altijd in zijn diary te schrijven. En ook omdat uw familie een kasteel heeft natuurlijk.’</span></p>
				<p class="wp-witregel"><span> </span></p>
				<p class="calibre1"><span>Nonkel Omer begon kleur te krijgen en verstandiger praat uit te slaan. Soms, als hij zich in de kuip gewassen had in de achterkeuken, mocht hij in de keuken zitten, maar hij hield het niet lang uit, verdween gauw terug naar zijn garage, kushandjes werpend naar Mama.</span></p>
				<p class="wp-plat"><span>‘Ge moet hem niet aanmoedigen, Constance,’ zei Tante Violet. Niettegenstaande Meerke voor haar ogen een kilo wortelen at per dag en nooit ofte nimmer alcohol dronk, geen druppeltje wijn of bier, zag zij steeds meer voorbijflitsende zwarte vlekken. Te hoge bloeddruk waarschijnlijk.</span></p>
				<p class="wp-plat"><span>In </span><span class="wpt-cursief">Het Laatste Nieuws</span><span> stond de aankondiging van een prijsvraag over een novelle met een persoonlijke inslag die rechtstreeks of onrechtstreeks met de oorlog te maken had. Inzenders moesten een bewijs van goed gedrag en zeden insluiten en een motto, want de auteur moest tot het verbreken van het daarbij horend verzegeld omslag onbekend blijven. Louis dacht uren na over een motto, maar vond niets dat voldoende hermetisch, eigenwijs, intrigerend genoeg zou zijn om zijn tekst ongelezen te doen bekronen. Omdat </span><span class="wpt-cursief">Het Laatste Nieuws</span><span> vaak feuilletons opnam van Abraham Hans, Meerkes favoriete schrijver, haalde hij in de Bastegemse bibliotheek een pak historische werken van deze nogal liberale Vlaamse Kop, tot razernij van Tante Violet die dit als hoogverraad beschouwde omdat zij daar als koningin-van-de-boeken onttroond was door de grijze eminentie pastoor Mertens.</span></p>
				<p class="wp-witregel"><span> </span></p>
				<p class="calibre1"><span>De opleiding als drukker van zijn kleinzoon zou door Peter gefinancierd worden, het fiat daarover liet op zich wachten. Mama ergerde zich aan Louis’ geluiwammes in huis. ‘Lezen en eten en liggen en snauwen, dat moet gedaan zijn, ik heb getelefoneerd naar de Provinciale Handelsschool in Gent, gij spreekt toch zo gaarne Engels met uw Amerikanen, ge kunt daar een diploma halen voor steno-dactylo en vreemde talen, dat komt altijd van pas, ook als drukker, nee, ik ga niet mee naar Gent, nee, ik ga niet mee tot aan het station, kunt ge nog altijd niet op uw eigen benen staan?’</span></p>
				<p class="wp-witregel"><span> </span></p>
				<p class="calibre1"><span>In het grijsgrimmig staatsiegebouw van de Handelsschool liep allerlei zwierig volk, leraren en leerlingen, in en uit. De jongen uit Haarbeke, Walle, Bastegem, in zijn te warme jas die Mama uit een Amerikaanse legerdeken had geknipt samen met Nonkel Omer van wie de pestilente geur van nat stro en stront in de jas gedrongen was, zelfs al beweerde Mama van niet, de jongen durfde niet naar binnen. Hij zou stotteren, stikken in zijn schaamte. Men zou binnen de minuut het landverraad van zijn vader op zijn boerengezicht lezen. Louis wachtte, tot er geen mens meer in de straat te zien was, naderde de gevel en keek door een brede barst in het matglas. Jongens en meisjes zaten in een klas, voorovergebogen, vulden cijfers in.</span></p>
				<p class="wp-plat"><span>Louis sjokte langs de Graslei, de Korenlei, de meest historische plekken van Europa, met Romaanse, Gotische, Oostenrijkse, Renaissance noem-maar-op gevels, met stenen koggen en ankers en guirlanden, barokke bogen, de Gentenaars liepen in fluwelen tabbaards, hadden hazewinden bij zich, droegen valken op hun geharnaste vuisten. Louis kocht tweehonderd gram kaas, wou dit consumeren als een page die op zijn dame-met-hennin wachtte op het terras van ‘Het Hof van Egmont’ toen hij het bont paneel van </span><span class="wpt-cursief">Song of the North</span><span> zag.</span></p>
				<p class="wp-plat"><span>De ouvreuse scheen in zijn gezicht met haar lamp terwijl ze bits zei dat het drinkgeld niet inbegrepen was, in zijn verdoemde zweterige haast stak hij haar een vijffrankstuk toe in plaats van één frank en toen sloeg de eerste Amerikaanse film in kleur hem met afgrijzen en verbijstering. De kleuren waren ongemeen schril, de helden en heldinnen waren okergeel van tint, het rood en blauw geblokt houthakkershemd van George Brent schreeuwde pijnlijker dan de dame die hij deed ontploffen, waarbij dennen als vuurwerk (valer dan zijn tanden) over het hele doek vlogen. Het zag er naar uit dat George Brent de weerbarstige dochter van een rancher zou krijgen, de violen kondigden het aan toen Louis het vel papier van de kaas loswikkelde, en mootjes van de kleffe zure klomp naar binnen propte. Hij wreef zijn vettige vingers aan de fluwelen zitting, volgde het kinderachtige want Amerikaanse sprookje, toen de twee studenten naast hem in het Gents begonnen te vloeken. Zij hadden het duidelijk op hem gemunt. Toen hij star voor zich uit bleef kijken stonden ze op en gingen drie rijen achter hem zitten, steeds morrend. Onherbergzame stad Gent. Sinds de middeleeuwen al: pretentie. Kwamen ook te laat bij de Slag van de Gulden Sporen.</span></p>
				<p class="wp-plat"><span>Toen stond een kale man in de rij vóór Louis ineens op en, eveneens Gentse verwensingen slakend, verplaatste hij zich naar achteren. Met een vaag vermoeden dat hij iets vreselijks had misdaan dat tot nog toe onontdekt was gebleven, viel Louis in slaap, behaaglijk warm, de kaas was turf op een roze knus gloeiend kacheltje in de bioscoopstoel, de Kei las een boek en liet ostentatief(niet om te pronken of te pralen, maar om te misleiden, schijn voor te spiegelen, </span><span class="wpt-cursief">ostentatio</span><span>) het dekblad zien: ‘Is luiheid een ondeugd of een ziekte?’ in de kaaswinkel wees Louis een romig goedje aan, ‘Herve?’ riep de verkoopster en hij, opnieuw jachtig, knikte, er zijn ook Duitse kazen die op Herve lijken, de naam lag op de punt van zijn bittere tong, Limburger? ook Zwitserse kazen waar men geitenkeutels in doet die ontbinden tot blauwe sterretjes en spinnenwebben, nu pas ruik ik het, was ik verkouden? de stank wordt heviger, groeit als een razendsnel woekerende plant van stank, de mensen in de behaaglijke bioscoopstoelen slaan er verwoed naar, drek en ammonia vlotten door de zaal, de mensen schuiven in geluidloze rijen naar de uitgang. George Brent’s reusachtig gezicht met pukkels op zijn wangen, gekloofde lippen, merkt ook iets terwijl hij op het punt staat het onder kalklagen krakend masker van zijn zieltogende moeder te zoenen, o, zijn moeder mummelt met haar allerlaatste adem vervloekingen en de zoon, George Brent, spert de neusgaten, de neusharen trillen als in een briesje, hij duwt zich van de knekelschouders af en, hij ook, hij vlucht in een stal, bespringt een schimmel en rijdt vierklauwens de prairie in, het lijk van zijn moeder richt zich op en niest waardoor het licht aanfloept, de twee ouvreuses tonen hun tanden als kwade doggen.</span></p>
				<p class="wp-plat"><span>Louis stond op straat, het was donker, trams schelden en hij bleef stinken de hele lange weg naar het station want hij durfde de tram niet op, en stierf van de dorst, </span><span class="wpt-cursief">sitio</span><span>, door de Hervekaas, nochtans een Belgisch product, dat de Fransen ons benijden.</span></p>
				<p class="wp-witregel"><span> </span></p>
				<p class="calibre1"><span>Tante Violet kwam terneergeslagen terug van Brussel. Al haar desperate pogingen om commandant Konrad op het ministerie te spreken waren mislukt. Daar zat minister Baelens tussen, die zijn directieven gegeven had om haar te weren. En Baelens had op zijn beurt directieven gekregen van pastoor Mertens, katholieken onder elkaar. Treurig ging ze naar boven om haar zondagse jurk uit te trekken.</span></p>
				<p class="wp-plat"><span>Meteen fluisterde Meerke: ‘Nu dat hij genezen is ziet hij haar niet meer staan natuurlijk.’</span></p>
				<p class="wp-plat"><span>‘Zag hij haar dan wel staan, vroeger?’</span></p>
				<p class="wp-plat"><span>‘Van het moment dat hij in Bastegem aangekomen is. Zij en Berenice waren er als kippen bij. Peinst een keer, een man die door een vrouw uit liefde vitriool in zijn aangezicht gekregen had en daardoor Onze Lieve Heer had ontdekt! Hoe meer puisten en schilfers hij kreeg, hoe meer dat hij God en zijn Heiligen vereerde! En dan, als hij zijn eigen kerk gesticht heeft, zogezegd van de Hugenoten waar dat hij verre familie van was, dan kon hij natuurlijk op Berenice rekenen, voor wie de katholieken niet goed genoeg zijn natuurlijk. En omdat hij met Berenice aanpapte kon Violet die heel haar leven jaloers geweest is van haar zuster, het ook niet laten, zij moest en ze zou de attentie van die puistenkop hebben.’</span></p>
				<p class="wp-plat"><span>Zij schudde haar hoofd alsof ze een elektrische schok kreeg, zag weer een voorbijschietende zwarte vlinder.</span></p>
				<p class="wp-plat"><span>‘Gelukkig maar,’ zei Louis, ‘want als er een kweek van gekomen was, van Tante Violet en Konrad, dan zou ’t een propere aap geweest zijn.’</span></p>
				<p class="wp-plat"><span>Zoals verwacht slaakte Meerke een kreet. ‘Maar Louis, waar gij aan durft peinzen! Ge versmerigt met de dag. Hebt ge dan geen greintje eergevoel?’</span></p>
				<p class="wp-plat"><span>Een tweede reizigster – Vlaanderen zond zijn dochters uit – kwam thuis. Mama, die haar man was gaan bezoeken in de ‘Flandria’, waar zij ooit haar aan Vlaanderen verkleefde zoon-schildwacht had getergd.</span></p>
				<p class="wp-plat"><span>‘Uw vader heeft geen courage meer. Ze weten niet wanneer zijn proces kan voorkomen. Er zijn bergen dossiers. Aan de andere kant is het beter zo, want ze fusilleren aan de lopende band. Wie ’t ongeluk heeft om nu voor te komen krijgt de doodstraf. En al die getuigen ten laste. Er zijn klachten van voor de oorlog al. Drie, vier getuigenissen dat er een Hitlerpop bij ons op de schouw stond. Coiffeur Felix heeft gezworen dat hij in de vestzak van uw vader handboeien heeft zien zitten en een knijptang om Witte-Brigademensen te folteren. Nu heeft mijnheer Groothuis aan BoMama beloofd dat hij zijn best zou doen voor uw vader. Maar wat is het beste van mijnheer Groothuis waard? Wie had er ooit kunnen peinzen dat Groothuis tijdens heel de oorlog naar Londen heeft getelefoneerd?’</span></p>
				<p class="wp-plat"><span>‘Telefoneren naar Engeland?’</span></p>
				<p class="wp-plat"><span>‘Of telegraferen. Of een speciale telefoonlijn onder in de zee. Ik heb er niet zo goed naar geluisterd. Maar heel de oorlog heeft hij orders gekregen van De Smet de Naeyer van de regering in Londen. Hoe ver dat hij mocht gaan.’</span></p>
				<p class="wp-plat"><span>‘Hoe is ’t met Staf zijn vader?’ vroeg Meerke.</span></p>
				<p class="wp-plat"><span>‘Hij is zeer zwak, hij kijkt af en toe scheel, zegt Mona.’</span></p>
				<p class="wp-plat"><span>Met een verzaligd kalm gebaar nam Meerke haar breiwerk op.</span></p>
				<p class="wp-plat"><span>‘Boontje komt om zijn loontje. Altijd een hovaardige geweest, Staf zijn vader. Weet ge ’t nog, Constance, op uw trouwdiner, dat hij die speech hield over de bruiloft van Kana, lijk of dat we in een schoolklas zaten. En dan zat hij aan zijn vlees te pulken. Ik zeg: ‘‘Scheelt er iets, mijnheer Seynaeve?” “Ik heb de indruk dat we hier paardenvlees geserveerd krijgen,” zegt hij zo langs zijn neus. In de ‘Pomme d’Or’! Staf moet bij hem thuis gezegd hebben dat wij zo arm en profijtig waren dat we meestal paardenvlees aten.’</span></p>
				<p class="wp-plat"><span>‘Wij aten toch niet slecht vroeger,’ zei Tante Violet in haar peignoir. Zij rook naar Sunlightzeep.</span></p>
				<p class="wp-plat"><span>‘Veel spek.’</span></p>
				<p class="wp-plat"><span>‘Groenten uit de hof.’</span></p>
				<p class="wp-plat"><span>‘’s Avonds af en toe een ingelegde haring.’</span></p>
				<p class="wp-plat"><span>‘En ’s zondags </span><span class="wpt-cursief">bouilli</span><span>. Met worteltjes.’</span></p>
				<p class="wp-plat"><span>‘’s Zaterdags eerst de soep daarvan.’</span></p>
				<p class="wp-plat"><span>‘Of pense.’</span></p>
				<p class="wp-plat"><span>‘Wat is dat, pense?’</span></p>
				<p class="wp-plat"><span>‘Gekapt van darmen, manneke.’</span></p>
				<p class="wp-plat"><span>‘En rijstpap.’</span></p>
				<p class="wp-plat"><span>‘Op onze klompen naar school.’</span></p>
				<p class="wp-plat"><span>De drie vrouwen, de drie weduwen, zuchtten bijna tegelijkertijd. Louis neuriede: </span><span class="wpt-cursief">‘Floedie floedie floi floi.’ </span><span>Cab Calloway.</span></p>
				<p class="wp-plat"><span>‘Weet ge nog, Constance, dat ge een ransel nodig had op school en dat ik een koevel gekregen had van de Liekens. Ik bracht het naar Edgar, de schoenmaker zaliger. En die duts verstond het verkeerd, hij draaide het vel aan de verkeerde kant, met het haar naar buiten.’</span></p>
				<p class="wp-plat"><span>‘Ik heb daar alle dagen om geschreid. De andere kinderen riepen: ‘‘Kalf! Kalf!” naar mij.’</span></p>
				<p class="wp-plat"><span class="wpt-cursief">‘With a love that’s true, always,</span><span>’</span><span class="wpt-cursief"> </span><span>kalf.</span></p>
				<p class="wp-plat"><span>‘Iedere zaterdag in de kuip in de keuken,’ zei Tante Violet. ‘En op een keer stond de schoolmeester in de keuken. Hij zag mij, ik was dan een jaar of zeven. ‘‘Precies een Rubens,” zei hij.’</span></p>
				<p class="wp-plat"><span>‘En dan rap rap, kletsnat, in onze tabbaard in bed, want het vroor stukken uit de aarde, in die tijd,’ zei Mama in de walm van haar Lucky Strike.</span></p>
				<p class="wp-plat"><span class="wpt-cursief">‘I’ll be loving you always. With a love that’s true, always.’</span></p>
				<p class="wp-plat"><span>‘Op een keer kwam ik van school en het regende. Maar ik wilde natuurlijk niet naar huis in mijn schort, omdat de jongens van de vakschool mij konden zien. En mijn zomerkleedje, ik had er maar één in die tijd, was kletsnat geworden. Ik hing het thuis te drogen bij de stoof en ik lette er niet op en het was helemaal verschroeid. Onze Pa sloeg mij bont en blauw. Veel slagen gekregen van onze Pa.’</span></p>
				<p class="wp-plat"><span>‘Hij meende ’t goed, Constance. Maar hij was gauw koleirig,’ zei Meerke.</span></p>
				<p class="wp-plat"><span>‘Dat is waar.’</span></p>
				<p class="wp-plat"><span>‘En hij had een gat in zijn hand. Als ik hem niet in toom had gehouden waren wij met een deurwaarder uit ons huis gezet. Altijd iets weggelegd, elke week. Elke week als ik mijn cheque ging halen zette ik iets op de spaarkas. Ik haalde eten in huis voor heel de week en dan kwam uw vader thuis met een kameraad, zij zongen ‘de Parelvissers’, dronken al het bier en aten al het eten van die week op. Dan was het heel de week haring. Zijn kameraden waren meestal vissers. Hij had dan zo’n leute als hij ze hoorde vertellen over een bastaard van een motor die midden in de zee, aan de Groene Bank, ontploft was en hoe de Russen het schip moesten meeslepen en de bemanning uitlachten, want ze trokken die stomme Belgen door de zee mee recht naar Rusland. ‘‘Geef die mensen nog een Pereltje,” riep hij dan, mijn Basiel. ‘‘Allee, nog een Pereltje.” En ik schonk dat Pereltje lijk of dat ze in een café zaten. En ze zongen ‘de Parelvissers’ in twee stemmen, wat zeg ik? in zes stemmen. Filibert was er ook bij, een blinde, die altijd maar over zijn hond Floris begon die hij had laten doodgaan van de honger. Ik zeg: ‘‘Maar Filibert toch, waarom hebt ge mij niet om wat afval gevraagd, voor Floris?” “Ach, Amelie!” zegt hij tegen mij, ‘‘ik vraag u al zoveel eten voor mijzelf.” Ik zeg: ‘‘Wat geeft dat nu?” “Nee,” zegt hij, ‘‘ge moogt nooit met twee tegelijk vrijen.” Ik zeg en ’t was er uit voor dat ik het wist: ‘‘Waarom niet? Als ge de plaats maar verdeelt!” Iedereen lachte, maar ik kreeg een klets van Basiel dat ik er ’s anderendaags nog sterren van zag. Nu zie ik ook sterren, maar ’t zijn andere, ’t zijn zwarte sterren.</span></p>
				<p class="wp-plat"><span>’t Zijn eigenlijk geen sterren, maar zwarte motten.’</span></p>
				<p class="wp-witregel"><span> </span></p>
				<p class="calibre1"><span>Louis beschreef zijn wandeling op de Gras- en Korenlei, de gildehuizen, de renaissancegevels, de barokke sierlijkheid, de puien en luifels en het gouden schip boven op een nok. ‘Een droom! De middeleeuwen zelf!’</span></p>
				<p class="wp-plat"><span>‘Kinkeltje,’ zei Raf. ‘Dat is daar zomaar bij mekaar gesmeten, alle stijlen dooreen, voor de Wereldtentoonstelling begin van deze eeuw, voor toeristen die van toeten noch blazen weten lijk gij, kinkeltje!’</span></p>
				<p class="wp-witregel"><span> </span></p>
				<p class="calibre1"><span>Wat de lucht zou moeten zijn is zeegroene verf, achteloos door een verver behorende tot een verboden kunstrichting, een Zwarte School, met rauwe vegen aangebracht boven de daken van het Gesticht. De muren van het Gesticht zijn te hemelhoog, ik ben te klein om de lucht te zien. ‘Dáár, een schaapje, dáár, Lowietje!’</span></p>
				<p class="wp-plat"><span>Twee figuren die mijn grootvader en mijn grootvaders zoon zouden moeten zijn. Een zwartwitfoto die beweegt maar die door Peter hier en daar (de omtrek van de perelaar, de haag waar Baekelandt elk ogenblik kan verschijnen met zijn zeis) gekleurd werd, reseda en vieux-roze, met de delicate penseeltjes van echte marterharen die daarna opgeborgen werden naast stinkende geïriseerde fiolen in een paarsfluwelen kistje, cadeau van Kanunnik de Londerzeele.</span></p>
				<p class="wp-plat"><span>Peter is de kleinste van de twee figuren en dat is vreemd, altijd gedacht dat hij een hoofd groter was dan Papa. ‘Hij is gekrompen,’ zei een happig Meerke. Hoeveel centimeter krimpt de doorsnee-Belg per jaar? Gaat het later sneller?</span></p>
				<p class="wp-plat"><span>Peter die bestraffend en onderzoekend langs de draaimolen loopt, die zachtjes draait, terwijl er geen Apostel, Hottentot of kleintje zichtbaar is. Peters vlekkeloos Prince de Galles-pak met de broek, gesteven alsof er een ijzerdraadje in zit. De duifgrijze das met de brede knoop en de parel is te strak aangetrokken, de adamsappel zit klem, o hoe verwoed slikt Peter, daar is niet tegen op te ademen! Toch speurt hij naar verborgen kinderen achter de grot van Bernadette, met de blik van een landvoogd en Papa naast hem doet dat na, hoe kan dat terwijl hij geboeid op stro ligt ver van zijn vader en meester? Gouden rimpels heeft mijn grootvader die ook mijn dooppeter is. De aders van zijn slapen: gouden wormen. Kaarsrecht loopt hij, dat heeft hij geleerd ver vóór Veertien-Achttien. Een winters licht.</span></p>
				<p class="wp-plat"><span>Peter stopt. Hij luistert. Zijn zoon spreekt en zegt: ‘Ik heb geen courage meer.’ ‘Maar waar is uw zoon?’ vraagt Peter en noemt mijn drie voornamen en vergeet de voornaamste, de vierde, die van de renegaat-apostel Petrus. Papa kijkt naar de schoenveters van zijn vader, blijft deemoedig in het lichtgrijs egaal licht van Peters schaduw staan. Peter schuift twee vingers in zijn giletzakje en haalt een pasfoto boven. ‘Is hij dat?’ Papa ziet de foto van een jongen met oren en knikt. Peter bet met een spierwitte zakdoek zijn eigen oren, een Seynaeve-gebaar.</span></p>
				<p class="wp-plat"><span>‘Ge wilt vluchten?’ zegt hij. ‘Naar Ierland.’</span></p>
				<p class="wp-plat"><span>‘Naar Argentinië,’ zegt Papa.</span></p>
				<p class="wp-plat"><span>‘Ierland,’ zegt Peter nadrukkelijk. Zijn maatpak komt van Ierland, een land van missionarissen en martelaren. Mama heeft zijn pak gestreken, er water over gesprenkeld vóór het strijken, wijwater voor de vrede Christi in het rijk Christi, de nonnen zingen bij een orgeltje of een harmonium.</span></p>
				<p class="wp-plat"><span>‘Waarom zoudt ge vluchten, Staf?’</span></p>
				<p class="wp-plat"><span>‘Omdat ik ter dood veroordeeld zal worden.’</span></p>
				<p class="wp-plat"><span>‘Wie zegt dat, kind?’</span></p>
				<p class="wp-plat"><span>‘Coiffeur Felix.’</span></p>
				<p class="wp-plat"><span>‘Wie spreekt het vonnis uit?’</span></p>
				<p class="wp-plat"><span>‘De joden.’</span></p>
				<p class="wp-plat"><span>‘Zij hebben groot gelijk,’ zegt Peter.</span></p>
				<p class="wp-plat"><span>‘Ja, vader.’</span></p>
				<p class="wp-plat"><span>‘De joden zijn terug. En is dat goed?’</span></p>
				<p class="wp-plat"><span>‘Ja, vader. Het is goed dat Minister Gutt het geld van de Belgen opvraagt, hij heeft gelijk. Gutt is rechtvaardig.’</span></p>
				<p class="wp-plat"><span>‘Dan ga ik maar, Staf.’</span></p>
				<p class="wp-plat"><span>‘Nee! Ik word ter dood veroordeeld!’</span></p>
				<p class="wp-plat"><span>Twee figuren in winterlicht, koutend, tussen de puinen, de kraters van een straat in Haarbeke, tussen de betonnen brokstukken liggen taartjes, boterkoeken, Meccanodozen.</span></p>
				<p class="wp-plat"><span>‘Het staat geschreven, Staf, dat men een man slechts ter dood kan veroordelen als de zeventig wijzen van het Sanhedrin eenparig voor de dood stemmen.’</span></p>
				<p class="wp-plat"><span>‘Zeventig!’ De echo bereikt de muziekzaal waar Zuster Engel de piano afstoft, zij begraaft nu haar gezicht in de sluier van haar kap.</span></p>
				<p class="wp-plat"><span>‘Maar, vader, er zullen er zeker zeventig tegen mij zijn!’</span></p>
				<p class="wp-plat"><span>Peter grijnst. ‘Dan, Staf, hebt ge niets te vrezen, want dan is de veroordeling niet geldig, want, Staf, het joodse boek zegt: ‘‘Elke éénparigheid is verdacht”.’</span></p>
				<p class="wp-plat"><span>‘Zij hebben gelijk,’ zegt Papa. Peter haalt uit zijn giletzak de gouden tandenstoker die hij cadeau gekregen heeft van de Pauselijke nuntius voor vele jaren trouw aan het Vaticaan en peutert er mee in de baksteen van de Slotmuur, hij haalt er de zilveren kogel uit die ik ooit met mijn zilverbuks heb afgeschoten naar Papa’s auto-van-vroeger, naar Holst aan het stuur. Of is het een bikkel?</span></p>
				<p class="wp-plat"><span>Het gesis en geratel van de boemeltrein en een monotoon gedempt gedonder, hetzelfde dat hem verdoofd had, maakten Louis wakker, samen met een wee gevoel in zijn maag. Tegenover hem, beiden met een pijp in de mond, zaten twee handelsreizigers, ordners op hun knieën. Het landschap, plat en groen, schoot voorbij. Hij zat in een trein en voor het eerst merkte hij dat een trein, meer dan enig idee van een trein, een doos van zoveel meter hoog, zoveel lang, zoveel breed, een breekbaar, futiel, en vooral eenvoudig ding op wielen was. Roerloos blijven zitten. Ik kan het plafond van deze trein aanraken, nooit gedacht. Daarnet was ik op de speelplaats, in de schaduw van mijn grootvader die nu op sterven ligt.</span></p>
				<p class="wp-plat"><span>Louis kroop overeind, hield zich aan de brede stoffige riem vast waarmee men het raam kon opentrekken. Hij zocht in het bagagenet, maar kon zich niet herinneren wat hij bij zich had. Hij rukte aan de riem, maar het raam zat vastgeroest, gemetseld, gekoekt. Hij herinnerde zich dat hij de deur wilde openen. Hij trok uit alle macht de klink naar zich toe. </span></p>
				<p class="wp-plat"><span>(‘Nee, kinkeltje, de deur naar buiten duwen.’) Hij duwde. (‘Nee, kinkeltje, eerst de klink naar beneden.’)</span></p>
				<p class="wp-plat"><span>De jongste handelsreiziger legde zijn ordner naast zich. Louis dacht dat hij wou helpen, maar de man trok aan zijn mouw. ‘Niet doen, vent,’ maar Raf beval: ‘</span><span class="wpt-cursief">Kinkel</span><span>, naar beneden,’ het waaide fel in de coupé. De handelsreiziger riep en trok aan mouw en kraag. Telefoonpalen snelden voorbij, de achterhuizen, de tuintjes en de smeekgebeden van de twee pijprokende mannen vertraagden.</span></p>
				<p class="wp-plat"><span>De zoete lucht van het dorp / borp, korp, storp / er kwam maar geen rijmwoord, komen rijmwoorden natuurlijk uit de natuur, wie heeft ze uitgevonden? De Germanen alleen: alliteratie, de Romanen: eindrijm. Wij zijn allemaal Franskiljons, wij dichters.</span></p>
				<p class="wp-plat"><span>De letters Bastegem in witte kiezelstenen tussen de bloemen en de planten die dichters moeten kennen. De stationschef in bretels, Bakels, zei tot een boer dat de Duitsers teruggekomen waren. Vanuit de Ardennen die ze helemaal opnieuw bezet hadden, rukten ze op naar Antwerpen. Ik heb de foto van Reinhard Tristan Eugen bewaard. Weer opprikken naast de kleerkast? Komt de ijzeren tijd terug? De ijzeren tijd duurde een halve minuut. De natuur der dingen gebood dat de verblinde stalen en leren ruiters vernietigd werden. De moraal ook. Louis Seynaeve, Lodewijk, de Lode, Lew, zou het aanzien, odes, elegieën, epithalamen aanheffen, maar waarover wist hij niet. Ik moet de volgende keer in Gent een rijmwoordenboek kopen.</span></p>
				<p class="wp-witregel"><span> </span></p>
				<p class="calibre1"><span>Bijvoorbeeld voor een elegie voor Peter.</span></p>
				<p class="wp-plat"><span>‘Tot op het laatste moment, tot in de sacristie hebben zijn kameraden...’</span></p>
				<p class="wp-plat"><span>‘Dat is een woord voor zwarten, Mona.’</span></p>
				<p class="wp-plat"><span>‘...zijn vrienden dan, laat mij uitspreken, ruzie gemaakt. Want zijn vrienden wilden dat bij zijn kist ‘De Vlaamse Leeuw’ gespeeld werd.’</span></p>
				<p class="wp-plat"><span>‘Waar zijn hun gedachten? Het is waarlijk het moment niet, met Von Rundstedt in de Ardennen!’</span></p>
				<p class="wp-plat"><span>‘Maar Mijnheer de Deken wilde het niet. Hij zei: Een hele hoop Flaminganten zijn nog niet in ’t gevang. Of zijn er al uit. Zij zijn in staat om in de kerk ‘De Vlaamse Leeuw’ mee te zingen. En ‘Kempenland’. Voor dat ge ’t weet zingen ze ‘Wir fahren gegen England’.’</span></p>
				<p class="wp-plat"><span>‘Het bisdom heeft gelijk. Het is oprecht het moment niet.’</span></p>
				<p class="wp-plat"><span>‘Maar ze wilden dat niet in de kerk zingen. Alleen bij zijn graf.’</span></p>
				<p class="wp-plat"><span>‘Wat hebben ze dan wel gespeeld, bij zijn graf? Toch de Brabançonne niet?’</span></p>
				<p class="wp-plat"><span>‘Zij zijn overeengekomen op het laatst. ‘Naar Wijd en Zijd.’ Dat is niet zoveel gespeeld in de oorlog, en het is nogal Vlaams.’</span></p>
				<p class="wp-plat"><span>‘De </span><span class="wpt-cijfers">rex</span><span>-isten speelden dat toch?’</span></p>
				<p class="wp-plat"><span>‘Ik vond het zo’n klein kistje. Of verbeeld ik me dat?’</span></p>
				<p class="wp-plat"><span>‘Hij was gekrompen, ja, maar niet meer dan een ander.’</span></p>
				<p class="wp-plat"><span>‘Hij was helegans blauw, als een pruim.’</span></p>
				<p class="wp-plat"><span>‘Terwijl dat hij nog leefde?’</span></p>
				<p class="wp-plat"><span>‘Natuurlijk, zotje. Daarna was hij wit, lijk alleman.’</span></p>
				<p class="wp-plat"><span>‘Op ’t laatste werd hij een beetje lila. De Zusters zagen het en trokken gezichten naar elkaar, want zij durfden niet veel zeggen, want hij hoorde alles, ge zag zijn wimpers bewegen als zij ‘‘Mijnheer Seynaeve” zeiden.’</span></p>
				<p class="wp-plat"><span>‘Zijn hoofd was helegans verschrompeld, ik heb daarvan verschoten, ge peinst daar niet direct op.’</span></p>
				<p class="wp-plat"><span>‘Hij had ook niets gegeten de laatste vijf dagen, Mona. Geen eten en geen drinken.’</span></p>
				<p class="wp-plat"><span>‘Wel spuitjes </span><span class="wpt-cursief">à</span><span> </span><span class="wpt-cursief">volonté</span><span>.’</span></p>
				<p class="wp-plat"><span>‘Het laatste dat hij gegeten heeft was dat sponsje. Hij beet er in, Zuster Gudule wilde het van tussen zijn tanden halen, maar het was te laat, hij had het ingeslikt.’</span></p>
				<p class="wp-plat"><span>‘Hoe? Had hij zijn gebit nog in, Mona?’</span></p>
				<p class="wp-plat"><span>‘Ja. Ik wilde dat hij tot op ’t laatste moment proper was, als er iemand op bezoek kwam.’</span></p>
				<p class="wp-plat"><span>‘Dat rochelen ook. Ik weet dat het natuurlijk is, maar ik was toch gegeneerd.’</span></p>
				<p class="wp-plat"><span>‘De hoofdzuster pakte mijn hand vast. ‘‘Madame,” zei ze, ‘‘hij is bij Onze Lieve Heer.”’ </span></p>
				<p class="wp-plat"><span>‘Het was nog het beste.’</span></p>
				<p class="wp-plat"><span>‘Ja. Want hij begon lelijk door te draaien. En altijd zo kwaad. Voor het minste het geringste scheetje verdraaid, baste hij lijk een hond.’</span></p>
				<p class="wp-plat"><span>‘Als hij weerkomt, lijk dat de Indiërs geloven, is ’t vast en zeker als Mechelse schaper.’</span></p>
				<p class="wp-plat"><span>‘Ja. Hij gaat geen mops zijn, lijk die van Nora.’</span></p>
				<p class="wp-plat"><span>‘Ge hebt verschrikkelijk geschruweld, Mona.’</span></p>
				<p class="wp-plat"><span>‘Ik kon het niet helpen.’</span></p>
				<p class="wp-plat"><span>‘Zo roepen en tieren tegen de dokters. Ik was toch gegeneerd.’</span></p>
				<p class="wp-plat"><span>‘Het is hun schuld.’</span></p>
				<p class="wp-plat"><span>‘Hoe? Hij is toch niet misgemeesterd geweest.’</span></p>
				<p class="wp-plat"><span>‘Zij hadden hem die apenklieren moeten inspuiten. Ik vroeg het al van verleden jaar!’</span></p>
				<p class="wp-plat"><span>‘Maar is dat niet verboden van de Staat?’</span></p>
				<p class="wp-plat"><span>‘Van de Staat niet, maar wel van het bisdom.’</span></p>
				<p class="wp-plat"><span>‘Terwijl dat hij Katholieker was dan de Paus. Ik zie hem nog naar de communie gaan. Ik word er zelfs raar van als ik er aan denk. Met zijn ogen toe. Ik dacht nog, ‘‘Och Here, hij gaat tegen de mensen botsen!” Ge zag dat die mens op dat moment geen schijfje gebakken tarwemeel op zijn tong had maar Onze Lieve Heer zelf!’</span></p>
				<p class="wp-plat"><span>‘Ongezuurd tarwemeel, Mona.’</span></p>
				<p class="wp-plat"><span>‘Jaja.’</span></p>
				<p class="wp-plat"><span>‘Ja. Het is het leven.’</span></p>
				<p class="wp-plat"><span>‘Het moet al dood dat leeft. Ook de sterren.’</span></p>
				<p class="wp-plat"><span>‘Ik heb mijn </span><span class="wpt-cursief">voile</span><span> maar niet aangedaan. Ik dacht eerst nog aan een zwarte zonnebril maar ge kent ’t volk van Walle, ze zouden zeggen: Kijk een keer naar de die, het is weer van kijk-naar-mij.’</span></p>
				<p class="wp-plat"><span>‘En Staf die ze uit het gevang niet wilden loslaten voor de begraving van zijn eigen vader.’</span></p>
				<p class="wp-plat"><span>‘Pardon, pardon. Het is Staf zelf die het niet gewild heeft. ‘‘Ik ga mij niet in Walle vertonen tussen twee gendarmes, ook niet gendarmes in burger,” zegt hij. ‘‘En,” zegt hij, ‘‘mijn vader wilde die chique grote begraving met een elfuurmis in de Onze Lieve Vrouwekerk niet, hij wilde begraven worden in Noordende, in dat kerkje van niks, zonder al dat volk!”’ </span></p>
				<p class="wp-plat"><span>‘Konden we dat toelaten, als zijn familie? Tegenover onze moeder? In Noordende, kilometers ver, alleen maar omdat Antoinette Passchiers daar woonde?’</span></p>
				<p class="wp-plat"><span>‘We konden hem al zo wel in Schorisse begraven waar dat Mylene woont, het was ook zijn lief. En ’t is dichterbij.’</span></p>
				<p class="wp-plat"><span>‘Ja. Als ge de steenweg van Waregem neemt.’</span></p>
				<p class="wp-plat"><span>‘In ieder geval wilde hij niet in de Onze Lieve Vrouwekerk, hij heeft dat dikwijls genoeg gezegd. ’t Is te veel eer, zei hij.’</span></p>
				<p class="wp-plat"><span>‘En ’t is toch gebeurd. Door Kanunnik de Londerzeele.’</span></p>
				<p class="wp-plat"><span>‘Wij konden hem toch moeilijk volgen in al wat hij wilde! Neem eens dat hij gewild had dat we hem in een vuilnisbak smeten.’</span></p>
				<p class="wp-plat"><span>‘Ik zeg alleen maar wat Staf zegt, Mona.’</span></p>
				<p class="wp-plat"><span>‘Die heeft nog nooit de waarheid gezegd.’</span></p>
				<p class="wp-plat"><span>‘Het schijnt dat Antoinette Passchiers per se naar de begraving wilde komen. Maar haar man heeft het uit haar hoofd geklapt.’</span></p>
				<p class="wp-plat"><span>‘Zij zou haar eigen op de doodkist gesmeten hebben, ge kent haar.’</span></p>
				<p class="wp-plat"><span>‘Staat ze in zijn testament?’</span></p>
				<p class="wp-plat"><span>‘Ge ziet dat van hier. Maar wij gaan daar een stokje voor steken. Er zijn drie-vier-vijf testamenten en allemaal wettelijk.’</span></p>
				<p class="wp-plat"><span>‘A propos, ’t schijnt dat de bazin van de ‘Titanic’ ook in de kerk was. Maar ik ken haar niet en met al dat volk heb ik haar niet herkend. Een dikke blonde, nogal voyant, zeggen ze.’</span></p>
				<p class="wp-plat"><span>‘Sommige mensen hebben géén eergevoel.’</span></p>
				<p class="wp-plat"><span>‘Ze moet in die laatste maanden tegen de vijftigduizend frank van hem losgepeuterd hebben. Om niet te spreken van het goud.’</span></p>
				<p class="wp-plat"><span>‘Welk goud?’</span></p>
				<p class="wp-plat"><span>‘Het goud dat hij op ’t laatste, als hij niet goed meer was, naar de ‘Titanic’ bracht. Met zijn twee valiezen, hij liep er krom van.’</span></p>
				<p class="wp-plat"><span>‘Valiezen vol goud?’</span></p>
				<p class="wp-plat"><span>‘Maar nee. Die blonde van de ‘Titanic’ en twee anderen, een Française en een van Martinique moesten zich uitkleden en dan strooide hij zijn twee valiezen vol aarde over de vloer, waar zij de Napoleons en de goudstukken moesten uit graaien in hun bloot gat.’</span></p>
				<p class="wp-plat"><span>‘Hoeveel staat het goud tegenwoordig, Mona?’</span></p>
				<p class="wp-plat"><span>‘’t Is nu gelijk. Kijk in de gazet!’</span></p>
				<p class="wp-plat"><span>‘’t Was maar een vraag.’</span></p>
				<p class="wp-plat"><span>‘Hij heeft mij veel verdriet aangedaan.’</span></p>
				<p class="wp-plat"><span>‘En zijn vrouw ook. Het is maar op het laatste dat hij een beetje respect voor haar toonde. Als het te laat was.’</span></p>
				<p class="wp-plat"><span>‘Ik had er zo’n compassie mee, lijk ze daar in dat karretje zat in de kerk met haar chrysanten in haar armen.’</span></p>
				<p class="wp-plat"><span>‘En dat niemand het bruin papier van die chrysanten afgehaald heeft, ik was toch gegeneerd.’</span></p>
				<p class="wp-plat"><span>‘Ja, op ’t laatst deed hij boete. ‘‘Ik heb misdaan,” zei hij, ‘‘en nu dat ik voor de troon moet gaan staan geef ik mij rekenschap dat ik rekenschap moet geven. Ik heb niet naar monseigneur De Beaulieu geluisterd die zei, als hij van Katanga teruggekomen is, ‘We moeten zijn lijk de oude negers die als ze voelen dat ze doodgaan hun kinderen en kleinkinderen bij zich roepen en hun alles maar dan ook alles vertellen wat ze voelen dat ze moeten meegeven in het leven.’ En nu dat ik alles zou moeten vertellen weet ik niet wat ik zou kunnen meegeven. Ik ben geen schoon voorbeeld geweest.” Ik zeg: ‘‘Vadertje, d’r gaat u misschien nog iets te binnen schieten.” “Ik peins het niet,” zei hij. En ’s anderendaags heeft hij de Compagnie opgebeld om een telefoon te plaatsen in zijn graf, voor het geval dat er hem iets te binnen zou schieten. De onderdirecteur is gekomen en hij zei: ‘‘’t Is in orde, Mijnheer Seynaeve, we gaan ervoor zorgen, wij gaan een lijn aanleggen, ge moet niet eens de communicaties betalen, alleen ’t abonnement.”’ </span></p>
				<p class="wp-plat"><span>‘O, ik doe in mijn broek.’</span></p>
				<p class="wp-plat"><span>‘Ge moet de communicaties niet betalen!’</span></p>
				<p class="wp-plat"><span>‘Geef mij uwe zakneusdoek, Mona.’</span></p>
				<p class="wp-plat"><span>‘O, o, o, alleen ’t abonnement!’</span></p>
				<p class="wp-plat"><span>‘Ja, we lachen een keer, maar op ’t laatste heb ik toch te veel verdriet gehad.’</span></p>
				<p class="wp-plat"><span>‘En ik dan!’</span></p>
				<p class="wp-plat"><span>‘En ons moeder, op ’t laatste, het was lijk of dat ze ook een slag van de molen gekregen had. Zij gaat met mij mee naar ’t hospitaal. Ik zag het al direct in de gang dat er iets mis was. Zuster Andrea, die anders altijd zo beleefd was, van ‘‘Zet u, Madame, ’t is een goed weertje, hè, Madame,” zij trok haar neus op, ik kreeg met moeite een goedendag, en van de andere Zusters ook, ik zeg in mijn eigen, wat is dat hier? Ik heb toch geen stront aan mijn schoenen, een mens denkt van alles, en wat raadt ge? Hij had heel ’t hospitaal overhoop geroepen. Nu zijn ze dat gewoon, de Zusters, ze worden er voor betaald. Maar wat hij schreeuwde was allemaal in het Frans, hij die altijd zei: ‘‘Alles voor Vlaanderen, Vlaanderen voor Christus!” Maar ’t ergste van al, het was niets dan Zwarte School en vuile praat, van </span><span class="wpt-cursief">minette</span><span> alhier en </span><span class="wpt-cursief">soixante neuf</span><span>, een beerput!</span></p>
				<p class="wp-plat"><span>En de hoofdzuster zegt, ‘‘Mijnheer Seynaeve, zegt dat tenminste niet zo luid!” “</span><span class="wpt-cursief">Je vais t’enculer</span><span>,” riep hij. Ze hebben hem een pilleke moeten geven die de tong bevriest. Nu komt ’t schoonste. Ons moeder, in plaats van haar eigen stil te houden en te gebaren dat ze ’t niet ziet of hoort, begint daar in het hospitaal te lachen, maar te lachen, er was geen houden aan, te schateren lijk een onnozel kind. Ik heb haar direct naar de auto moeten brengen, samen met Cecile, maar ze bleef maar gieren van de lach en ze riep heel de weg naar de auto: ‘‘</span><span class="wpt-cursief">il va m’enculer</span><span>!”’ </span></p>
				<p class="wp-plat"><span>‘Komt dat tegen.’</span></p>
				<p class="wp-witregel"><span> </span></p>
				<p class="calibre1"><span>‘Onze Staf zag er in het kamp niet ongezond uit,’ zei Leevaert, doctor in de Germaanse talen die nu advertenties wierf voor </span><span class="wpt-cursief">Het Volk</span><span>, zonder officieel ingeschreven te zijn natuurlijk. ‘Ik had eigenlijk op een ordentelijke manier afscheid van hem moeten nemen, maar ge weet hoe dat gaat, Madame Seynaeve, de directie wacht tot op het laatste ogenblik om u uw ontslag te melden en de gevangene is dan zo gejaagd om naar zijn geliefde thuis terug te keren. Zij maken ons egoïstisch, Madame Seynaeve.’</span></p>
				<p class="wp-plat"><span>Mama knikte en Tante Violet zei: ‘Het is normaal, Mijnheer Leevaert, gij moet u daarom niet excuseren.’</span></p>
				<p class="wp-plat"><span>‘Hoofdzaak is dat we nu weten dat hij niet treurt,’ zei Meerke.</span></p>
				<p class="wp-plat"><span>‘Hij treurde wel, zoals wij allemaal, maar met mate. Nee, de enige die ik heb kunnen omhelzen is mijn boezemvriend De Puydt. Omdat ik moest wachten op de eerste tram heb ik nog in de spreekkamer van de ‘Flandria’ een quatre-mains met hem gespeeld, een simpel dingetje van Cesar Franck. Ik moet eerlijk zeggen, ik heb een traantje gelaten. Mijn vriend niet, die heeft geen tranen meer. En nu zwerf ik op Gods wegen, bedelend om wat publiciteit. Gelukkig zijn onze kameraden die er weer bovenop zijn, solidair. Maar ik zet mijn hoop op mijn boek. En op de kameraden die mij gaan helpen.’</span></p>
				<p class="wp-plat"><span>Louis schrok. ‘Uw boek, Mijnheer Leevaert?’</span></p>
				<p class="wp-plat"><span>‘Mijn roman die ik in de ‘Flandria’ geschreven heb. Het zal dertig frank kosten maar wie nu intekent krijgt hem voor vijf en twintig. En als gij er tien afneemt, Madame Seynaeve, laat ik nog eens twee frank vallen. En wat is tien exemplaren, als ge uw kennissen een schoon cadeau wilt doen met Nieuwjaar? Want in elk boek zet ik mijn handtekening en een opdracht aan diegene van wie ge mij de naam opgeeft.’</span></p>
				<p class="wp-plat"><span>‘Waarover gaat het?’ vroeg Mama.’</span></p>
				<p class="wp-plat"><span>‘Over een vrouw die uit het leven wil stappen’</span></p>
				<p class="wp-plat"><span>‘Dat lezen de mensen gaarne,’ zei Mama. ‘Het is goed bekeken.’</span></p>
				<p class="wp-plat"><span>Louis kon haar wel aanvliegen. Hoe kon ze ernstig ingaan op zoiets? Hoe kon dat blubberig doorzopen stuk leraar een boek schrijven? En over zelfmoord dan nog. En alleen omdat hij zich verveelde in het gevangenenkamp ‘Flandria’?</span></p>
				<p class="wp-plat"><span>‘Mijn hoofdpersonage is een vrouw, die ik schets in de verschillende belangrijke fasen van haar bestaan. Hoe zij voorbestemd was om door de zwaarste beproevingen heen toch, in het laatste hoofdstuk, het licht te zien.’</span></p>
				<p class="wp-plat"><span>‘Sterft ze op het einde?’ vroeg Tante Violet.</span></p>
				<p class="wp-plat"><span>‘Nee. Zij leert het leven, dat zij van de schabouwelijkste zijde heeft ervaren, toch, niettegenstaande alles, te aanvaarden met zijn voor en zijn tegen. Zoals wij allemaal moeten doen.’</span></p>
				<p class="wp-plat"><span>‘Als het maar niet op de index komt,’ zei Meerke zorgelijk.</span></p>
				<p class="wp-plat"><span>‘Madame Bossuyt, excuseer me, maar ge gaat niet mee met uw tijd. Op de index of niet op de index, daar vaag ik, op zijn Vlaams gezeid, mijn voeten aan.’</span></p>
				<p class="wp-plat"><span>‘Ja, maar dan kunnen de bibliotheken het niet aankopen,’ zei Tante Violet, verjaagde bibliothecaresse.</span></p>
				<p class="wp-plat"><span>‘De katholieke bibliotheken nee.’</span></p>
				<p class="wp-plat"><span>‘De officiële zijn er ook niet rap bij als het een beetje aangebrand is.’</span></p>
				<p class="wp-plat"><span>‘Als schrijver kunt ge daar uw hoofd niet over breken, Madame Violet...’</span></p>
				<p class="wp-plat"><span>‘Juffrouw.’</span></p>
				<p class="wp-plat"><span>‘Juffrouw Violet. Alles wat ik weet is dat het een pleidooi is voor een reiner innerlijk leven en daarbij kan ik geen blad voor de mond nemen. Mijn personages zijn van vlees en bloed, die kunnen vallen en opstaan.’</span></p>
				<p class="wp-plat"><span>‘Hoe heet uw boek, Mijnheer Leevaert?’</span></p>
				<p class="wp-plat"><span>‘</span><span class="wpt-cursief">Jenny.</span><span> Met als ondertitel: Een Noodlot.’</span></p>
				<p class="wp-plat"><span>‘lk ben ook bezig aan een verhaal,’ zei Louis, ‘ik denk dat ik het misschien zal insturen voor de prijskamp van </span><span class="wpt-cursief">Het</span><span> </span><span class="wpt-cursief">Laatste Nieuws</span><span>.’</span></p>
				<p class="wp-plat"><span>‘Dat is een goed nieuws,’ zei Leevaert. Tante Violet miste geen beet van haar boterham met gehakt, Meerkes breipennen hadden geen ogenblik vertraagd, Mama bleef op het van koffie doordrenkte suikerklontje zuigen, haar tanden zullen gaten krijgen de grootte van erwten.</span></p>
				<p class="wp-plat"><span>‘Mijn verhaal, of liever novelle, gaat </span><span class="wpt-cursief">Het verdriet</span><span> heten.’</span></p>
				<p class="wp-plat"><span>‘Ach, jongetje, wat weet gij van verdriet?’ zei Tante Violet. ‘Gij komt nog maar kijken.’</span></p>
				<p class="wp-plat"><span>‘Waarom zo’n triestige titel, Louis,’ zei Meerke. ‘De mensen willen zich ontspannen.’</span></p>
				<p class="wp-plat"><span>Mama ging naar de kachel, en terwijl zij koffie inschonk (want zij wou dit niet in haar zoons gezicht zeggen) zei ze: ‘Het enige waar Louis goede punten in kreeg was opstel en taal.’</span></p>
				<p class="wp-plat"><span>‘De taal is belangrijk,’ zei Leevaert en stak een pijp op, en voorwaar, hij begon al op een Vlaamse Kop te lijken, met drie kinnen. ‘Maar het voornaamste blijft wat ge wezenlijk uitdrukt over de mens, de maatschappij, de verhouding tot het Goddelijke. En daarvoor, neem mij niet kwalijk, Louis, moet ge toch een bepaalde ervaring hebben. Voor uw veertigste kunt ge niet die...’</span></p>
				<p class="wp-plat"><span>‘En Rimbaud?’ zei Louis nijdig.</span></p>
				<p class="wp-plat"><span>‘Handen af van Rimbaud!’ riep Leevaert zo fel, dat Meerke bijna haar breiwerk liet vallen.</span></p>
				<p class="wp-plat"><span>‘Een glaasje Elixir d’Anvers, Mijnheer Leevaert?’ vroeg Tante Violet.</span></p>
				<p class="wp-plat"><span>‘Als ge meedrinkt, Juffrouw.’ Leevaert ontlokte sissende, natte geluiden aan zijn pijp. ‘Rimbaud was een mirakel. Zo één komt er maar een keer per eeuw. Dat is zo spontaan, zo vanuit het niets geboren, zo...’</span></p>
				<p class="wp-plat"><span>‘Op mijn leeftijd is hij begonnen met Victor Hugo en Alfred de Musset na te bootsen.’</span></p>
				<p class="wp-plat"><span>De pijp werd ruw uit de mond gesnokt. ‘Wie zegt dat?’</span></p>
				<p class="wp-plat"><span>‘Ik heb dat gelezen.’</span></p>
				<p class="wp-plat"><span>‘Wáár staat dat?’</span></p>
				<p class="wp-plat"><span>‘Jongen,’ zei Louis bars, ‘in de </span><span class="wpt-cursief">Nouvelles Littéraires</span><span>. Die lees ik elke week.’</span></p>
				<p class="wp-plat"><span>Leevaert haalde diep adem. Nam kelkje aan. Proefde. Zette kelkje neer. ‘Zij kunnen het niet verdragen,’ zei hij moedeloos. ‘Ze moeten en zullen elke grootheid naar beneden halen, elk genie dat ze niet verstaan, waar ze niet eens kunnen aan rieken, dat moeten ze trachten klein te krijgen, terug te brengen naar hun eigen miserabel niveau.’</span></p>
				<p class="wp-plat"><span>In de garage zong Nonkel Omer, zoals meestal als de avond viel: ‘Ik zeg u geen vaarwel, m’n broer, dra zien w’elkander weer,’ en zoals altijd, stemde de achtjarige kalkoen Hector in.</span></p>
				<p class="wp-plat"><span>Leevaert had drie borden hutspot op, zijn pijp walmde weer. ‘Het is simpel,’ zei hij, ‘en ik heb dat dikwijls aan mijn leerlingen uitgelegd als zij meenden dat, omdat zij een paar goede opstellen geschreven hadden, zij daarom automatisch wisten wat taal was...’</span></p>
				<p class="wp-plat"><span>‘Ik had maar de kleintjes van ’t vierde en ’t vijfde,’ zei Tante Violet.</span></p>
				<p class="wp-plat"><span>‘...ge kunt namelijk vele kanten uit, nietwaar Juffrouw Violet...’</span></p>
				<p class="wp-plat"><span>‘Zeker,’ zei zij onzeker.</span></p>
				<p class="wp-plat"><span>‘Ge moet opletten, Louis,’ zei Meerke.</span></p>
				<p class="wp-plat"><span>‘Ge kunt bijvoorbeeld een gevoel uitdrukken. Juist? Ge kunt u ook voorstellen dat ge u tot mij richt of bijvoorbeeld naar uw lieve Mama...’</span></p>
				<p class="wp-plat"><span>Mama, </span><span class="wpt-cursief">don’t fence me in</span><span>. Mama hoestte.</span></p>
				<p class="wp-plat"><span>‘...en dat ge die andere wilt bereiken, kunt bereiken. Juist? Nu kunt ge ook iets zeggen zonder meer zonder dat het iets of bijna niets betekent. Bijvoorbeeld: ‘‘hallo”, als ge telefoneert. Ge kunt ook, en dat is voor ons het interessantste, Louis, een dichterlijk gevoel oproepen.’</span></p>
				<p class="wp-plat"><span>‘Ach, ge kunt zoveel als ge oplet,’ zei Meerke.</span></p>
				<p class="wp-plat"><span>‘Het is simpel,’ zei Leevaert.</span></p>
				<p class="wp-plat"><span>‘Ge kunt ook woorden gebruiken om niet verstaan te worden,’ zei Louis.</span></p>
				<p class="wp-plat"><span>Mama glimlachte hem toe. ‘Ja,’ zei zij. ‘Jaja.’</span></p>
				<p class="wp-plat"><span>‘En Esperanto,’ zei Meerke. ‘Daar is de Paus zo voor. Kwestie van rap en gemakkelijk het Evangelie te verspreiden.’</span></p>
				<p class="wp-witregel"><span> </span></p>
				<p class="calibre1"><span>Omdat het daalt dendert het vliegtuig. (Zoals de goederentreinen achter in de tuin.) De passagiersruimte is een houten sidderende olijfgroene kist. Door de ronde luiken is alleen mist te zien. De geharnaste parachutisten met hun gezonde tanden die op Wrigley’s Peppermint kauwen zijn niet bang. Een van hen lijkt op de kleine dokter Donkers, franskiljon en spion in de </span><span class="wpt-cijfers">erla</span><span>, daarom knikt hij, in tegenstelling tot de anderen die met brandende blikken loeren, Mama bemoedigend toe, want het is Mama, die vrouw in een katoenen korengele zomerjurk met een beige sjaaltje om, met geverfd donkerrood haar, met een peuk in de linkermondhoek, die aan haar </span><span class="wpt-cursief">shingle</span><span> staat te wiegen. Een schelle toeter weerklinkt. Onder de spotzieke ogen van de mannen zoekt zij, prevelend, vloekend, haar parachute.</span></p>
				<p class="wp-plat"><span>Door het ronde kijkgat naast haar zijn nu wolken te zien, en als je je voorover buigt een Duitse stad, een grijze massa stalagmieten, dooiende sneeuwhopen, het vliegtuig scheert eroverheen, geen auto, geen fiets, geen mens te bekennen, grauw kaarsvet ligt over de neergestorte huizen, het vliegtuig blijft hangen als een mug. Brullend storten de parachutisten zich door de open deuren, dan waait mijn moeders jurk ook op, zij perst haar jurk tegen haar onderbuik, haar dijen en benen in beige zijden kousen wiebelen, zij joelt, de piloot steekt twee gespreide vingers in de lucht, en verdwijnt in de rijzende zon, zijn naam is Harry, van </span><span class="wpt-cursief">Harry vliegt er uit</span><span> (Keurreeks, houtvrij papier). ‘De kist heeft het gehaald!’ riep Harry en het was zijn doodkist. Remember, Maurice?</span></p>
				<p class="wp-plat"><span>Mijn moeder strijkt neer in een weide van as en krijtstof op het ogenblik dat de kleine Donkers tegen een zwartgeblakerde fabrieksmuur patst. Uit de holen in de muren, de kelders, de kraters zijn jammerende stemmen hoorbaar, een regelmatig gebonk als een hartslag, het geknal van paardenzwepen. Mama kent blijkbaar haar weg, zij volgt zonder weifelen haar route, geroepen door de ijzeren god van de liefde. Allerlei ritselende viervoeters langs haar naaldhakken kunnen haar niet deren. Hoort men: ‘Constanz, Constanz!’ roepen met een stem die dunner, jongensachtiger, magerder is geworden na die jaren van hunkering? Met haar schoenen in de hand, bekaf, komt zij op een pleintje in de haven, met gotische gevels vol gaten. ‘Is dit de Leibnizstrasse in Braunschweig?’ vraagt zij.</span></p>
				<p class="wp-plat"><span>‘Nein,’ antwoordt iemand in de blauwe mist.</span></p>
				<p class="wp-plat"><span>‘Wie bent u?’ – ‘Ik wens mij niet kenbaar te maken, deze tijden zijn gevaarlijk en zonder liefde.’</span></p>
				<p class="wp-plat"><span>‘Ik zoek...’ – ‘Ik weet wie u zoekt na al die tijd, voor wie u nu eindelijk uw man verlaten hebt die in een cel zit en uw zoon die zichzelf bevlekt.’ – ‘Breng mij dan bij hem.’ – ‘Geef mij uw hand.’ – ‘Niet kietelen.’ – ‘Ik heb niets dan het goede met u voor. – ‘Dat heb ik te vaak gehoord.’ – ‘Vrees niet.’ – ‘Ik zal u rijkelijk belonen, breng mij bij hem. Is hij gezond? Is hij verminkt? Al zijn zijn armen en benen eraf, al is zijn kin weggeschoten, dan nog zou ik... ik wou dat het zo was, dan kon ik hem nog meer beminnen.’</span></p>
				<p class="wp-plat"><span>‘Hij is zoals hij is,’ zegt de schuchter sluipende stem in de nevel en leidt Mama een krocht binnen waar een toonlade, een kasregister en lege rekken staan. Zij wacht. In de voorsteden hebben de Amerikaanse parachutisten een brug bezet. Tanks vlakbij. Afweergeschut.</span></p>
				<p class="wp-plat"><span>Een man in een besneeuwde oliejas staat in het gat waar vroeger een deur met een winkelbelletje was. Hij sleept met zijn voeten alsof hij een kanonbal meesleurt. ‘Mijn liefste,’ roept Mama. Lausengier zoekt haar met een tastende hand, zet een stofbril op en herkent haar, gelooft zijn vochtige, veelvuldig vergrote ogen in de Kei’s bultende glazen niet, hij schudt zijn hoofd met de besneeuwde haren. ‘Zolang, zolang,’ murmelt hij.</span></p>
				<p class="wp-plat"><span>‘Zo levenslang,’ zegt zij, en wil hem omhelzen maar hij wendt zich, ongelovig grijnzend af en stampt met zijn stiefels op de tegels, want hij wil zijn droom, zijn enige bezit, niet zien en niet onder ogen komen. Dan durft hij en kijkt in de hel van haar ogen.</span></p>
				<p class="wp-plat"><span>‘Wie geht’s Ihrem Sohn?’ vraagt hij. ‘Den Louis.’</span></p>
				<p class="wp-plat"><span>‘Meinem Sohn? Never mind,’ zegt Mama en zegt zenuwachtig dat zij hem mee zal nemen naar haar moeder, broers en zusters in een dorpje aan de Leie, en huilt. Hij droogt haar tranen met een gore olijfgroene zakdoek.</span></p>
				<p class="wp-plat"><span>‘Never mind,’ zegt zij.</span></p>
				<p class="wp-plat"><span>De dag begint als altijd. Mama vraagt aan Tante Violet of Louis zijn tanden gepoetst heeft. ‘Hebt ge het gezien, Violet?’ ‘Louis, geef mij de melk eens aan.’ ‘Ik heb geen oog toegedaan met die trein in de hof. Zet in godsnaam die stomme radio wat stiller.’</span></p>
				<p class="wp-witregel"><span> </span></p>
				<p class="calibre1"><span>Aan de poort van de Molens waar de zwarten geïnterneerd waren stonden twee Witte Brigade-mannen met hun stenguns er wat sloom bij, zonder het gewichtig uitdagend air van de eerste dagen van de bevrijding. Toch ging Louis bij het café ‘Picardy’ naar de overkant, vlak voor de aankomende, niet vertragende auto’s, van de gevaarlijkste autoweg van België. Je kon nooit weten. De schildwachten konden hem uit pure verveling onverhoeds in het voorbijgaan bij de kraag grijpen en binnensleuren. Het hondenhok naast de poort, waar men een week lang de onderpastoor van Ravenhout had ingestopt, was afgebroken op bevel van pastoor Mertens.</span></p>
				<p class="wp-plat"><span>Op de hoogte van de fortachtige villa die een belastingontvanger had laten optrekken nadat hij vijf miljoen in de loterij had gewonnen, remde een fiets achter hem.</span></p>
				<p class="wp-plat"><span>‘Wel, kent ge mij niet meer?’</span></p>
				<p class="wp-plat"><span>Zij reed naast hem, blond onder een strohoed, felrode lippen, hanenpootjes bij de ogen. Nooit gezien.</span></p>
				<p class="wp-plat"><span>‘Ge herkent mij niet.’</span></p>
				<p class="wp-plat"><span>‘Vaag,’ bekende hij.</span></p>
				<p class="wp-plat"><span>‘Michèle! Ik ben een kameraad van Thérèse die nog op trouwen heeft gestaan met uw Nonkel Omer.’</span></p>
				<p class="wp-plat"><span>‘Ah, ja. Nu ge ’t zegt.’</span></p>
				<p class="wp-plat"><span>‘Waar gaat ge naartoe?’</span></p>
				<p class="wp-plat"><span>‘Gazetten kopen. De </span><span class="wpt-cursief">Nouvelles Littéraires.’</span></p>
				<p class="wp-plat"><span>‘Tu veux qu’on parle français?’</span></p>
				<p class="wp-plat"><span>‘Nee. Nee. Ik wil zeggen, ik kan het wel, maar...’</span></p>
				<p class="wp-plat"><span>‘Zijt gij gehaast?’</span></p>
				<p class="wp-plat"><span>‘Nee.’</span></p>
				<p class="wp-plat"><span>Zij trapte loom en legde haar hand op zijn schouder.</span></p>
				<p class="wp-plat"><span>‘Dit is de gevaarlijkste weg van België,’ zei hij.</span></p>
				<p class="wp-plat"><span>‘Luister. Hebt ge nu een beetje tijd?’</span></p>
				<p class="wp-plat"><span>‘Waarvoor?’</span></p>
				<p class="wp-plat"><span>‘Ik zoek iemand om mijn kelder op te ruimen. Als ge wat drinkgeld wilt verdienen.’</span></p>
				<p class="wp-plat"><span>‘Ik kan straks komen, als ik mijn gazetten...’ (Nee, Raf, zoals zij toen wegreed, met uitpuilend strak vlees over het zadel, nee, Raf, zij heeft geen zijpgat, het is, het is, er is geen woord voor in de hele dikke Van Dale, het is van Rubens en van Memlinc tegelijk, dat achterkasteeltje, ik zei het haar in ’t Frans: </span><span class="wpt-cursief">voilà un édifice bien royal.</span><span>)</span></p>
				<p class="wp-plat"><span>De kelder zonder ramen lag vol rijshout, kapotte meubelen, een verroeste autoped, konijnenkeutels. Hij sjouwde, reed met de kruiwagen, gooide alles op een hoop achter een haag. Zij riep hem binnen, in de dure villa. Hij moest haar Michèle noemen. Haar man, een dokter, was verleden jaar gestorven. Zij schonk hem een glas bier in, zelf dronk ze een martini, twee martini’s.</span></p>
				<p class="wp-plat"><span>‘Moet ge uw handen niet wassen?’</span></p>
				<p class="wp-plat"><span>Zij ging op de met Delftse tegeltjes bezette rand van het bad zitten, terwijl hij een stuk Lux-toiletzeep ontdeed van zijn dambordverpakking, negen filmsterren op tien gebruiken Lux om met succes weerstand te bieden aan de glans der studiolichten, Claudette Colbert onder anderen, en schrobde zijn handen harder en langer dan ooit tevoren, droogde ze snel af om de badhanddoek niet te nat te maken.</span></p>
				<p class="wp-plat"><span>‘Moet ge niet?’ Zij knikte in de richting van de wc-pot.</span></p>
				<p class="wp-plat"><span>Het bloed schoot naar zijn hoofd.</span></p>
				<p class="wp-plat"><span>‘Gij zijt al meer dan drie uur bezig en ge hebt niet één keer gepist. Ge ziet dat ik u gecontroleerd heb.’</span></p>
				<p class="wp-plat"><span>Het platte, gore, arbeiderswoord dat uit haar nonchalant gezicht gegulpt kwam, het verraste hem, het was afstotend en opwindend tegelijk.</span></p>
				<p class="wp-plat"><span>Hij lachte als een arbeider in een vol café. Hij was niet meer verbaasd toen zij met haar ossenbloedkleurige vingernagels over zijn gulp streek, aan de knoopjes frommelde, met een ongeduldig fronsend gezicht reageerde toen hij haar zachtjes wegduwde. ‘Gij wilt het liever zelf doen, als een grote vent, mij goed.’</span></p>
				<p class="wp-plat"><span>Maar hij zou misschien niet kunnen, zij moest bijziende zijn, vandaar die hanenpootjes, want hij had in die drie uur wél snel achter de schuur gepist, twee keer zelfs, en wat moest dat mens? wat was daar aan te zien? (zei Bekka in de kleiputten) en wij zijn toch geen beesten, er zijn goden, onsterfelijk, en mensen, die sterven als beesten, maar daartussen is er toch een categorie van mensen die goddelijkheid in zich dragen, bijvoorbeeld zij die de gift van de vurige tongen van de taal van de goden hebben gekregen, nee? Hij knoopte beslist zijn gulp weer dicht, kuchte als een non.</span></p>
				<p class="wp-plat"><span>‘Zijt ge beschaamd? Ik heb dat al meer gezien.’</span></p>
				<p class="wp-plat"><span>‘Ik versta het,’ zei Louis, ‘omdat ge de vrouw van een dokter zijt.’</span></p>
				<p class="wp-plat"><span>‘Geweest,’ zei ze kortaf. </span></p>
				<p class="wp-plat"><span>‘Pardon.’</span></p>
				<p class="wp-plat"><span>‘Zonder pardon.’</span></p>
				<p class="wp-plat"><span>Zij tikte met haar wijsvinger tegen zijn linkertepel. (‘Tegen mijn onverwoestbaar hart, Madame Michèle!’)</span></p>
				<p class="wp-plat"><span>‘Ge durft niet,’ zei zij. ‘Ik wel.’</span></p>
				<p class="wp-plat"><span>In het zicht van alle verblufte goden van de Olympus tilde zij haar jurk op, zij had er niks onder aan, zij ging zitten, een straal kletterde uit haar.</span></p>
				<p class="wp-plat"><span>‘Voilà,’ zei ze. ‘Het schoon voorbeeld.’</span></p>
				<p class="wp-plat"><span>Zij bleef zitten. (‘Ik moet toch niet bij haar op schoot!’)</span></p>
				<p class="wp-plat"><span>Zij hief haar voorarm en bedekte haar ogen. Op de bril gleed haar onderlijf naar voor, haar knieën weken uit elkaar, de lippen daar waren gewelfd en bedauwd en tranig en geolied, openden zich en een gehemelte met holtes verscheen, een tweede mondje. Haar kuiten stonden strak gespannen, nu pas zag hij dat zij op haar tenen stond, haar billen los van de vanillecrème-gelakte bril. Een acrobate die in kramp op applaus wachtte.</span></p>
				<p class="wp-plat"><span>‘Genoeg? Genoeg gezien?’</span></p>
				<p class="wp-plat"><span>‘Ja,’ zei Louis. ‘Jaja. Ge zijt bedankt,’ zei hij stom als een landarbeider.</span></p>
				<p class="wp-plat"><span>‘Kom mee.’</span></p>
				<p class="wp-plat"><span>De slaapkamer was die van een uiterst zorgvuldige dienstmeid, of een logeerkamer. Michèle keek even in de spiegel van de kleerkast, schudde haar blonde manen.</span></p>
				<p class="wp-plat"><span>‘Ga toch liggen.’ Zij trok biljartgroene gordijnen dicht en in de donkere ruimte zonder muren of meubelen kleedde zij hem uit. In alle vette boeken sprong een doldrieste man uitzinnig van begeerte op een eerst weigerachtige en dan koerende vrouw. En die vrouwen, eerst Tante Nora en nu deze doktersvrouw, randden hém aan! Straalde hij zo veel slaafsheid uit? Deze zoende zijn opgericht lid met katachtige kusjes, en schoof en gleed en greep zijn lenden tot hij tussen haar jurk in haar geduwd werd en fluisterde dat hij lief was en dat hij zoet was en dat hij van alles onverstaanbaar was, en het was natter, gladder, waziger dan met zijn hand. Maakte hij nu kinderen? Een tweeling, Aristoteles en Amadeus? Douglas, de kornuit van Gene, stond zich te scheren in de tent, terwijl Djeedie op eenzelfde soort veldbed als dit zat te lezen in zijn kaki ondergoed, en Douglas draaide zich om: ‘Lew, het enige wat je moet doen is tegenhouden, hoe ze ook springen en smeken, tegenhouden, daarom zijn alle vrouwen zo gek op mij, ik duur altijd langer dan zij, that’s fuckin’ all.’</span></p>
				<p class="wp-plat"><span>Bruinverbrande benen (van het fietsen?) deinden de lucht in. Zij vloekte toen hij uit haar schoot, grabbelde, en het gewieg, gestoot hernam, zij greep zijn billen, perste. Hij schoof zijn hand onder haar bustehouder, voelde de brede platte borst die dun was, Raf, als een pannenkoek. Zij beet in zijn arm, kneep in zijn hand uit alle macht.</span></p>
				<p class="wp-plat"><span>Toen zei zij niets meer, een lauwe schijndode. Hij trok zich terug. Zijn teelballen deden pijn. Tegenhouden, Douglas had mooi praten, blijven duren, de pijn bleef duren.</span></p>
				<p class="wp-plat"><span>Zij knoopte haar jurk dicht, bleef op haar rug liggen en, met de heftigheid van de plotse zomerregen gisteren, snikte zij ineens hoog en lang, begroef haar gezicht onder het hoofdkussen.</span></p>
				<p class="wp-plat"><span>Het boekje dat Djeedie op zijn veldbed las heette </span><span class="wpt-cursief">Harmonium</span><span>, ik heb het ingekeken. </span><span class="wpt-cursief">A man and a woman are one. A man and a woman and a blackbird are one.</span></p>
				<p class="wp-plat"><span>‘Wat heb ik misdaan, Michèle?’</span></p>
				<p class="wp-plat"><span>Zij richtte zich op met natte neus en wangen, hield haar handen gekruist voor haar borst. ‘Nu weet gij het, nu weet gij het. Gij zijt zo’n lieve jongen dat ge er niets van wilt zeggen...’ zei zij.</span></p>
				<p class="wp-plat"><span>‘Ik had u zo gaarne plezier gedaan...’ zei zij.</span></p>
				<p class="wp-plat"><span>‘Maar het komt door Renétje. Hij kan het ook niet helpen. Maar toch...’ zei zij.</span></p>
				<p class="wp-plat"><span>‘Zij waren echt dik schoon vol. Ik was er zo fier over...’ zei zij.</span></p>
				<p class="wp-plat"><span>‘Renétje heeft ze kapot gemaakt. Het is nooit meer goed gekomen. Als ik hem met de fles gevoed had. Maar ik mocht niet van mijn man, en als dokter had hij dat toch kunnen weten. Ik ben zo beschaamd. Ge zegt niets. Ge peinst nu zeker, zij heeft mij bedrogen met hare opgevulde soutiengorge. Ik kan daar toch niets aan doen.’</span></p>
				<p class="wp-plat"><span>‘Maar neen,’ zei hij.</span></p>
				<p class="wp-plat"><span>‘Ge meent het niet.’</span></p>
				<p class="wp-plat"><span>‘Toch wel.’</span></p>
				<p class="wp-plat"><span>‘Gij zijt braaf.’</span></p>
				<p class="wp-plat"><span>‘Zwijg nu maar.’ Hij trok zijn kleren aan.</span></p>
				<p class="wp-plat"><span>‘Ziet ge dat ge kwaad zijt op mij!’</span></p>
				<p class="wp-plat"><span>(‘O, Apollo, is dit der vrouwen maatstaf? / Zij maalt maar door en onverstoord / Mijn kloten met naalden doorboord / O, die steken in mijn zaadzak!’)</span></p>
				<p class="wp-plat"><span>Zij warmde chocolademelk op, bracht stroopwafels, draaide een plaat van de Andrews Sisters, </span><span class="wpt-cursief">Chattanooga Choo Choo</span><span>. Op het buffet, op de schoorsteen tussen mica-rozen, op lage tafeltjes stonden foto’s van een bezorgde jongeman, een paar toonden hem in zwembroek terwijl hij schalks een bodybuilder imiteerde.</span></p>
				<p class="wp-plat"><span>‘Is dat hem?’</span></p>
				<p class="wp-plat"><span>‘Ja. Zij gaan volgende maand een arduinen plaat aanbrengen op de gevel van het huis waar hij geboren is. De Gouverneur zal de rede houden. Er is zelfs sprake van een straat naar hem te noemen. Zij zouden willen dat Renétje op de ceremonie komt, maar ik ben daar tegen, hij is nog te klein. D’r is een stomme nicht van mij die ’t hem gezeid heeft. Renétje, uw Papa was een held en daarom hebben ze hem gefusilleerd. Gelukkig verstond hij niet wat het was. Hij vroeg het: ‘‘Mama, wat is dat: Papa gefusilleerd?” Ik heb gezegd dat het hetzelfde was als geopereerd. Hij is nog te klein.’</span></p>
				<p class="wp-plat"><span>Toen hij ‘Zonnewende’ in de verte zag, achter de spoorlijn, ontdekte hij dat hij zijn</span><span class="wpt-cursief"> Nouvelles Littéraires</span><span> had laten liggen, dat Michèle hem geen drinkgeld gegeven had. Maar hij zou haar terugzien, de pijn in zijn onderlijf trok weg.</span><span class="wpt-cursief"> Chattanooga Choo Choo, won’t you choochoo me home.</span><span> Ik heb een </span><span class="wpt-cursief">lief</span><span>. Nee, dat is te boers. Een </span><span class="wpt-cursief">minnares</span><span>, te gewichtig, te veel Ivanov’s Liefderoman, een </span><span class="wpt-cursief">geliefde</span><span>, te veel </span><span class="wpt-cursief">Breviarium van de Vlaamse lyriek</span><span>. Ik heb een </span><span class="wpt-cursief">maîtresse</span><span>, dat is het.</span></p>
				<p class="wp-plat"><span>‘Kinkeltje toch, een </span><span class="wpt-cursief">matras</span><span> wilt ge zeggen.’</span></p>
				<p class="wp-witregel"><span> </span></p>
				<p class="calibre1"><span>Meerke, Tante Violet en Mama waren in de keuken jam aan het maken. Zuinig Meerke wou dat de klokhuizen van de appels meegekookt werden. Violet vond dat iets voor arme mensen. ‘Nee, ’t is voor de smaak, Violet!’ Mama zei dat, als eenmaal de suiker opgelost was, de prut veel langer moest doorkoken. Louis’ taak was de cellofaanpapiertjes over de potjes te trekken, eerst nat maken maar niet te veel. Zo ging zijn tijd op aarde voorbij. Mama zeurde steeds vaker dat hij weer naar school moest. Kende Jack London iets van driehoeksmeetkunde, wat wist Van Ostaijen af van scheikunde?</span></p>
				<p class="wp-plat"><span>‘Ge moet een diploma halen,’ zei Meerke. ‘Dan kunt ge altijd iets aan de Staat worden, vakantie, pensioen, alles geregeld.’</span></p>
				<p class="wp-plat"><span>‘Ge staat te dromen,’ zei Mama. ‘Waar denkt ge aan?’</span></p>
				<p class="wp-plat"><span>‘Aan deugnieterij,’ zei Tante Violet.</span></p>
				<p class="wp-plat"><span>‘Nee,’ zei Mama. ‘Hij staat te piekeren wat hij met het geld zal doen van de prijskamp van </span><span class="wpt-cursief">Het Laatste Nieuws</span><span> en hoeveel hij ervan aan zijn arme moeder zal geven.’</span></p>
				<p class="wp-plat"><span>‘En aan zijn Tante die ’s nachts aan zijn bedje gezeten heeft toen hij de kinkhoest had.’</span></p>
				<p class="wp-plat"><span>‘Vijfduizend frank. Gaan ze daar belastingen van aftrekken?’ vroeg Meerke.</span></p>
				<p class="wp-plat"><span>‘Ik kan nooit winnen. Er zijn voorzeker honderd inzendingen.’</span></p>
				<p class="wp-plat"><span>‘Als ’t maar aandoenlijk is,’ zei Meerke. ‘Aandoenlijk of historisch. Is het historisch, uw historie?’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘Gaat het over de school in Haarbeke?’ vroeg Mama, licht, licht, op kousenvoetjes, en Louis zag haar op haar slofjes met pompons door zijn kamer lopen, zij vond </span><span class="wpt-cursief">Les Mémoires d’une Cocodette</span><span>, zij vond het schrift onder de kleerkast en vond het bundeltje aaneengeniete knipsels die de </span><span class="wpt-cursief">Laatste Nieuws-</span><span>feuilleton ‘Het geheim van het Slot Merivale’ vormden en zijn inspiratie, zijn stijl.</span></p>
				<p class="wp-plat"><span>‘Over een pensionaat?’ riep Meerke. ‘Dat is alleen maar interessant voor kinderen die ook op een pensionaat zijn geweest.’</span></p>
				<p class="wp-plat"><span>‘Is een boek over detectives alleen interessant voor detectives?’</span></p>
				<p class="wp-plat"><span>‘Ge moet niet zo uitschieten! Ik mag toch mijn gedacht zeggen, zeker.’</span></p>
				<p class="wp-plat"><span>‘Ofwel,’ zei Mama, ‘ofwel, zit hij ons hier af te loeren met zijn gemene oogjes en te luisteren met zijn hazenoren en schrijft hij op wat wij doen en zeggen.’</span></p>
				<p class="wp-plat"><span>‘Onze familie belachelijk maken?’ zei Tante Violet.</span></p>
				<p class="wp-plat"><span>‘Dat zou onze Louis nooit doen, hè, Louis?’ zei Meerke.</span></p>
				<p class="wp-plat"><span>‘Wat is er in godsnaam voor interessants over u te vertellen?’ zei onze Louis.</span></p>
				<p class="wp-plat"><span>‘Wat wij meegemaakt hebben in de oorlog,’ zei Mama.</span></p>
				<p class="wp-plat"><span>‘Wat dan?’</span></p>
				<p class="wp-plat"><span>‘Ons verdriet. Uw historie heet toch ‘Het verdriet’?’</span></p>
				<p class="wp-plat"><span>‘Het enige dat ge meegemaakt hebt is goed zorgen voor eten en kleren en kolen.’</span></p>
				<p class="wp-plat"><span>‘Stank voor dank,’ zei Mama.</span></p>
				<p class="wp-plat"><span>‘Ge zoudt moeten beschaamd zijn,’ zei ex-onderwijzeres Violet Bossuyt. ‘Terwijl uw vader gevangen zit voor zijn idealisme.’</span></p>
				<p class="wp-plat"><span>‘Dat boek van mijnheer Leevaert, dat zou ik willen lezen,’ zei Mama. ‘Zo rap mogelijk.’</span></p>
				<p class="wp-plat"><span>‘Het kan niet fameus zijn als hij het niet eens kan uitgegeven krijgen, als hij het zelf moet laten drukken. Iedereen kan een boek laten drukken.’</span></p>
				<p class="wp-plat"><span>‘Hij is zijn burgerrechten kwijt. Geen een uitgever wil dat onder de naam van zijn firma,’ zei Tante Violet.</span></p>
				<p class="wp-plat"><span>‘En hoeveel procent krijgt hij dan nóg? Nu is al de winst voor hem,’ zei Meerke.</span></p>
				<p class="wp-plat"><span>Rancuneuze, jaloerse Louis in het nauw. Hij haalde zijn schouders op. ‘Als gij u interesseert aan een vrouw die Jenny heet en die zich zelfmoordt! Ge kunt al zo wel </span><span class="wpt-cursief">Het Rijk der Vrouw</span><span> lezen.’</span></p>
				<p class="wp-plat"><span>‘Zelfmoordt Jenny zich?’</span></p>
				<p class="wp-plat"><span>‘Dat heeft mijnheer Leevaert er niet bij verteld.’</span></p>
				<p class="wp-plat"><span>‘Op het einde van het boek!’</span></p>
				<p class="wp-plat"><span>‘Zij zou op het einde het licht zien,’ riep Meerke.</span></p>
				<p class="wp-plat"><span>‘Nee, nee, nee. Hij heeft duidelijk gezegd dat het over een vrouw ging die uit het leven stapte.’</span></p>
				<p class="wp-plat"><span>Stilte. De drie vrouwen keken elkaar aan, Tante Violet kreeg de hik, piepte, het was een signaal, de drie heksen bij de ketel heerlijk geurende stomende appelprut grinnikten, giechelden. Mama hield het eerst op. ‘Louis, jongen, het leven, dat is iets anders. Mijnheer Leevaert wilde zeggen dat Jenny uit het </span><span class="wpt-cursief">slecht</span><span> leven stapte.’</span></p>
				<p class="wp-plat"><span>‘Zoals die vrouwen in de ‘Picardy’,’ zei Tante Violet.</span></p>
				<p class="wp-plat"><span>‘Laat Armand hier buiten,’ snauwde Meerke tot haar gezwollen dochter. Louis spande de elastiekjes rond de potjes warme jam. De slag van de Ardennen was mislukt, de Duitsers waren niet eens in de buurt van Antwerpen geraakt. O, </span><span class="wpt-cijfers">v</span><span>-bommen, waarom in zo’n grote boog over Bastegem! De beuk in dit huishouden van onwijze maagden! Deze keuken moet ontploffen!</span></p>
				<p class="wp-plat"><span>‘Kijk, kijk,’ giechelde Tante Violet. ‘Hij kan ons wel opeten van koleire!’</span></p>
				<p class="wp-plat"><span>‘Moest ik een beet van u nemen, ik val vergiftigd op de grond.’</span></p>
				<p class="wp-plat"><span>‘Hela, een beetje beleefd,’ zei zij. ‘Ge vergeet dat ik nog uw luiers heb omgedaan, dat ik uw gat heb moeten afvegen.’</span></p>
				<p class="wp-plat"><span class="wpt-cursief">Harmonium. The river is moving. The blackbird must be flying.</span></p>
				<p class="wp-plat"><span>‘’t Schijnt dat Goebbels zijn eigen vergiftigd heeft, samen met Magda en zijn twaalf kinderen. Eerst dachten zij dat hij gevochten heeft tot hij geen kogels meer had, alleen maar zijn bajonet, maar ze hebben hem onderzocht.’</span></p>
				<p class="wp-plat"><span>‘Twaalf? Ik dacht zes.’</span></p>
				<p class="wp-plat"><span>‘Zijn aangenomen kinderen zullen er bij geweest zijn. Of bastaards waar niemand van spreekt.’</span></p>
				<p class="wp-plat"><span>‘Wat heeft hij ingenomen?’</span></p>
				<p class="wp-plat"><span>‘Dat zeiden ze niet in de radio.’</span></p>
				<p class="wp-plat"><span>‘Een poeiertje in hun melk voorzeker.’</span></p>
				<p class="wp-plat"><span>‘En Magda stond daarop te kijken.’</span></p>
				<p class="wp-plat"><span>‘Of zij heeft het zelf gedaan.’</span></p>
				<p class="wp-plat"><span>‘Zij waren allemaal maar half verbrand.’</span></p>
				<p class="wp-plat"><span>‘Geen petrol genoeg zeker.’</span></p>
				<p class="wp-plat"><span>Adieu, krijgers, zondvloed van trots, wanhopig geklauw naar heldendom, adieu leer-en-ijzeren korsetten, doodskopbaretten, schoonheid van de ordening van Goebbels op kerstavond Eenenveertig: ‘Unser schönes Reich, so weiss, so weiss, so weiss und wunderschön,’ adieu wreed Rijk, verdoofd door de kabbelende drie tamme huishoudsters onder wie zij, die eveneens vermindert, verslapt, vergaat, en opgaat in haar zuster en haar moeder, al haar verdriet was vergeefs geweest dat haar mager mooi meedogenloos maakte, ooit in een andere stad in de tijd.</span></p>
				<p class="wp-witregel"><span> </span></p>
				<p class="calibre1"><span>Zoals in de patronagezaal van Haarbeke in de tekenfilms Mickey en Minnie in stervormige ontploffingen spastisch bewogen, dansten binnen de dikke zwarte lijnen die hun silhouetten omgrensden drie mannetjes, een vet, een mager, en een klein. Zij huppelden in een bos dat door een storm dooreengeslingerd werd, het kronkelig opgezwiept takkenrijk van Sneeuwwitje. De dikke </span><span class="wpt-cursief">field marshal</span><span> met al zijn medailles, de broodmagere </span><span class="wpt-cursief">traitor</span><span> Rudolf Hess met een schoensmeerveeg als wenkbrauwen en de </span><span class="wpt-cursief">Head of the Ministry</span><span>, het skeleteus dwergje met armen tot aan zijn enkels, renden, renden, sloegen slangachtige twijgen, inktvisachtige takken weg en speelden tikkertje, Goebbels was het kwiekst, er vloeide kleur in de tekening (van David Low, de verzameling karikaturen die Louis geschokt had in de boekenkelder van de Louisalaan).</span></p>
				<p class="wp-plat"><span>Kaki sloop in de uniformjasjes van Hess en de dwerg, feldgrau in het volume van de maarschalk en zilverblauw in zijn stafje, en met de kleur stopten ze hun spelletje, er was iets gaande op het tennisveld van het kasteeltje ‘Flandria’, iets golfde uit de kleedkamers, kolkte naar buiten en voor het een draak of een heks kon vormen was het Franklin Delano Roosevelt in zijn wagentje, met kinnebak en wittetandenlach en sigarettenpijp. Op zijn brede rug zat een rabbijn. De drie vluchtten in paniek, Goebbels stak de log zwoegend rennende Hess voorbij, Göring verborg zich in een kelder zonder ramen die vol rijshout lag. Uiteindelijk bereikte, op zijn ultrakorte beentjes in zijn ceremoniepak met de satijnen streep, Goebbels de kanselarij en zag ontzet zijn dode Führer liggen. Hij bracht de olympische groet en zei: ‘Onze vergeldingswapens zijn één grote scheet in een fles, Führer, wij zijn er veel te laat mee gekomen, wij hadden vroeger moeten opstaan.’ Uit de kleren van de Führer steeg een fosforescerende walm, lichtgroen als jonge haver. Goebbels fluisterde: ‘Wie waart gij nu, mein Führer, Christus of Johannes?’ Dit bleef onbeantwoord, Goebbels ging liggen, legde zijn lange armen als in een turnoefening achter zijn schouders, trok zijn benen op, zo geplooid keek hij naar zijn orthopedische schoen die vlam had gevat. ‘Aufstehen,’ zei Magda. </span></p>
				<p class="wp-plat"><span>‘Ik geloof dat ik er door ben,’ zei Nonkel Omer, een beleefd, getemd man die in een vlekkeloze pyjama aan tafel zat. ‘Dat ik me van nu af aan alle dagen ga scheren en proberen de gazet te lezen.’</span></p>
				<p class="wp-plat"><span>Meerke was zielsgelukkig. ‘Het komt omdat de oorlog gedaan is. Dat heeft op uw moraal gewerkt.’</span></p>
				<p class="wp-plat"><span>‘Schone liedjes duren niet lang,’ zei Tante Violet.</span></p>
				<p class="wp-plat"><span>‘Als het een beetje meezit,’ zei Nonkel Omer, ‘zou ik wel durven uitkijken of ik geen werk kan krijgen.’</span></p>
				<p class="wp-plat"><span>‘Als wat?’ zei Tante Violet.</span></p>
				<p class="wp-plat"><span>‘Hij heeft toch gestudeerd,’ zei Meerke.</span></p>
				<p class="wp-plat"><span>‘In de tijd dat de beesten spraken.’</span></p>
				<p class="wp-plat"><span>‘Ge hebt al uwe tijd, Omer,’ zei Mama. ‘Ge moet u niet haasten.’</span></p>
				<p class="wp-plat"><span>‘Ik zie u gaarne, Constance.’</span></p>
				<p class="wp-plat"><span>‘Ik u ook, Omer.’</span></p>
				<p class="wp-plat"><span>Meerke schepte karnemelkpap uit met schijfjes zure appel, aanschouwde de tafel, haar ogen schoten vol tranen, zij moest gaan zitten.</span></p>
				<p class="wp-plat"><span>‘’t Is nu nog alleen onze Armand die mankeert.’</span></p>
				<p class="wp-plat"><span>Nonkel Omer knikte.</span></p>
				<p class="wp-plat"><span>‘Zoudt ge onze Armand niet eens willen terugzien, Omer?’</span></p>
				<p class="wp-plat"><span>‘Ja, moeder.’</span></p>
				<p class="wp-plat"><span>‘Echtig waar? Uit de grond van uw hart?’ </span></p>
				<p class="wp-plat"><span>Nonkel Omer was in gedachten verzonken.</span></p>
				<p class="wp-plat"><span>‘Ge hebt een hart van koekenbrood,’ zei Meerke.</span></p>
				<p class="wp-plat"><span>‘Mijn Papa mankeert ook nog,’ zei Louis.</span></p>
				<p class="wp-plat"><span>‘Natuurlijk, ventje, maar ik peinsde een momentje aan onze familie, aan de Bossuyts.’</span></p>
				<p class="wp-plat"><span>Niemand zei een woord over Tante Berenice.</span></p>
			</div>
		</div>
	


  </div>

  
  <div class="calibreToc">
    <h2><a href="../../qr7waf.html"> Table of contents</a></h2>
     <div>
  <ul>
    <li>
      <a href="9789023449317-A.xhtml#toc-anchor-1">Het verdriet van België</a>
    </li>
    <li>
      <a href="9789023449317-A.xhtml#toc-anchor">Inhoud</a>
    </li>
    <li>
      <a href="9789023449317-B.xhtml#toc-anchor">Het verdriet</a>
      <ul>
        <li>
          <a href="9789023449317-B.xhtml#toc-anchor-1">I Het bezoek</a>
        </li>
        <li>
          <a href="9789023449317-B.xhtml#toc-anchor-2">II Horen en zien</a>
        </li>
        <li>
          <a href="9789023449317-B.xhtml#toc-anchor-3">III De koe ‘marie’</a>
        </li>
        <li>
          <a href="9789023449317-B.xhtml#toc-anchor-4">IV Zuster Sint Gerolf</a>
        </li>
        <li>
          <a href="9789023449317-B.xhtml#toc-anchor-5">V Olibrius</a>
        </li>
        <li>
          <a href="9789023449317-B.xhtml#toc-anchor-6">VI Van een ander kind</a>
        </li>
        <li>
          <a href="9789023449317-B.xhtml#toc-anchor-7">VII De Miezers</a>
        </li>
        <li>
          <a href="9789023449317-B.xhtml#toc-anchor-8">VIII Martelaren</a>
        </li>
        <li>
          <a href="9789023449317-C.xhtml#toc-anchor">IX In Walle</a>
        </li>
        <li>
          <a href="9789023449317-C.xhtml#toc-anchor-1">X BoMama</a>
        </li>
        <li>
          <a href="9789023449317-C.xhtml#toc-anchor-2">XI De eland</a>
        </li>
        <li>
          <a href="9789023449317-C.xhtml#toc-anchor-3">XII Nonkel Florent</a>
        </li>
        <li>
          <a href="9789023449317-C.xhtml#toc-anchor-4">XIII Nonkel Robert</a>
        </li>
        <li>
          <a href="9789023449317-C.xhtml#toc-anchor-5">XIV Het Land van de Glimlach</a>
        </li>
        <li>
          <a href="9789023449317-C.xhtml#toc-anchor-6">XV Een knuppeltje</a>
        </li>
        <li>
          <a href="9789023449317-C.xhtml#toc-anchor-7">XVI Het scapulier</a>
        </li>
        <li>
          <a href="9789023449317-C.xhtml#toc-anchor-8">XVII Een verkenning</a>
        </li>
        <li>
          <a href="9789023449317-D.xhtml#toc-anchor">XVIII Een gouden bikkel</a>
        </li>
        <li>
          <a href="9789023449317-D.xhtml#toc-anchor-1">XIX Zijn gemene muil</a>
        </li>
        <li>
          <a href="9789023449317-D.xhtml#toc-anchor-2">XX In Bastegem</a>
        </li>
        <li>
          <a href="9789023449317-D.xhtml#toc-anchor-3">XXI Nonkel Armand</a>
        </li>
        <li>
          <a href="9789023449317-D.xhtml#toc-anchor-4">XXII Een timmerman</a>
        </li>
        <li>
          <a href="9789023449317-D.xhtml#toc-anchor-5">XXIII Meerke</a>
        </li>
        <li>
          <a href="9789023449317-D.xhtml#toc-anchor-6">XXIV In Gods gewijde natuur</a>
        </li>
        <li>
          <a href="9789023449317-D.xhtml#toc-anchor-7">XXV Vijgenblaadje</a>
        </li>
        <li>
          <a href="9789023449317-D.xhtml#toc-anchor-8">XXVI Zuster Koedde</a>
        </li>
        <li>
          <a href="9789023449317-D.xhtml#toc-anchor-9">XXVII De mande van de schande</a>
        </li>
      </ul>
    </li>
    <li>
      <a href="9789023449317-E.xhtml#toc-anchor">van België</a>
      <ul>
        <li>
          <a href="9789023449317-E.xhtml#toc-anchor-1">#</a>
        </li>
      </ul>
    </li>
  </ul>
</div>


  </div>
  

  <div class="calibreEbNav">
    
      <a href="9789023449317-G.xhtml" class="calibreAPrev">previous page</a>
    

    <a href="../../qr7waf.html" class="calibreAHome"> start</a>

    
      <a href="9789023449317-I.xhtml" class="calibreANext"> next page</a>
    
  </div>

</div>

</body>
</html>
