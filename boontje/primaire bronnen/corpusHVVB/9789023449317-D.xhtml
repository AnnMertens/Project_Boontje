<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>9789023449317-D</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../qr7waf.html">Het verdriet van België
</a>
    </h1>
    
    
  
  </div>
  <div class="calibreMetaAuthor">
    Hugo Claus

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="9789023449317-C.xhtml" class="calibreAPrev">previous page</a>
        

        
          <a href="9789023449317-E.xhtml" class="calibreANext"> next page</a>
        
      </div>
    

    
		<div id="x9789023449317-d" class="calibre1">
			<div class="wpo-newpage">
				<h2 class="wp-kop" id="toc-anchor"><span class="wpt-cijfers">XVIII Een gouden bikkel</span></h2>
				<p class="calibre1"><span>Byttebier, de forse Apostel, zakte door de knieën, kruiste zijn handen en daarin plaatste Vlieghe zijn naakte voet. Vlieghe vlijde zich tegen Byttebiers borst, perste zijn heup tegen Byttebiers buik, en toen legde de boerse Christoforus Byttebier zijn wang en zijn oor tegen Vlieghes dij en hees de jongen nog hoger tegen de muur. Vlieghe vond de vensterbank, trok zich op, klom toen langs de verroeste pijp, slingerde zich op het balkonnetje. Gelukt. De Apostelen beneden verwachtten een gil die door de nacht zou scheuren, een plotse aanval van verborgen nonnen, oorvegen, hulpgeroep, maar de nacht verroerde niet. Krekels. Vanaf het balkonnetje, als van onder een baldakijn op het Sint Pietersplein in Rome, maakte Vlieghe een zegenend gebaar naar de bewonderende gelovigen aan zijn voeten.</span></p>
				<p class="wp-plat"><span>‘Gauw,’ zei Dondeyne. ‘Gauw, gasten.’ Alhoewel er streng bepaald was dat niemand één woord mocht zeggen tijdens de hele aanval.</span></p>
				<p class="wp-plat"><span>Zij liepen achter elkaar, dicht bij de muur. Byttebier op kop. Toen de wenteltrap op, tot ze vóór de Verboden Deur van het Verdoemde Slot stonden. Krekels. De ratelende ademhaling van Schamphelaere die het dichtst bij de deur van de slaapzaal sliep.</span></p>
				<p class="wp-plat"><span>‘Waar blijft die onnozelaar?’ lispelde Dondeyne. In het schaarse licht had hij gitzwarte kraalogen. Zuster Adams regelmatige tred, afgewisseld door het geritsel van de gordijnen die zij bij elk hokje opentrok, kwam nader. Zoals voorzien. Zoals voorzien pakten de Apostels elkaar beet, toen zij aan de bocht kwam. Zij zakten in een stille omarming gevieren achter het kamerscherm dat bijna helemaal opeengestapelde bedden en een berg matrassen verborg. Louis’ wang lag tegen een ijzeren stang, Goossens zat ongemakkelijk geknield, Byttebier lag als een zak boven op Dondeyne.</span></p>
				<p class="wp-plat"><span>Vlieghe daagde niet op. Dondeyne’s ogen sperden zich toen Zuster Adam, die waarschijnlijk eerder langs de kleintjes was gewandeld, naar de deur van het Slot stapte. Zij moet nu het gebonk van mijn hart horen, het kan niet anders. Als zij maar niet de deur van het Slot opendoet op het ogenblik dat Vlieghe er vóór staat aan de andere kant. Het zeilend habijt van de non deed stof en koelte opwaaien vanonder het kamerscherm. Ik moet niezen. Zuster Adam rochelde, spuwde, niet in een zakdoek, want meteen daarna wreef haar schoen tegen de plankenvloer. Toen ging zij, door een plotselinge ingeving bewogen, naar de wenteltrap en daalde, verdween. Onzichtbare, onhoorbare Vlieghe, wat voer je toch uit! De Apostelen maakten zich los uit hun kluwen, de plankenvloer knetterde. Werd Vlieghe in het Slot, geblinddoekt, gemuilband, in bedwang gehouden door onhoorbaar sissende Zusters, die op zijn medeplichtigen wachtten?</span></p>
				<p class="wp-plat"><span>Louis wou weg. Goossens hield hem tegen. Goossens voelt zich de nieuwe leider. In één seizoen: Apostel Nummer Eén.</span></p>
				<p class="wp-plat"><span>Toen scheurde de muur voor hen, totaal onverwachts, in twee geluidloze panelen, zoals het voordoek van de Tempel op die Dag van Verdriet. Louis sprong achteruit, botste tegen Goossens aan die zachtjes vloekte. Dit was totaal onvoorzien. Wat uiteen schoof was een raam dat, matwit geverfd als de muren, sinds mensenheugenis nooit was opengegaan. Het raam ging verbazend stil verder open en Vlieghe grinnikte, wenkte. Het Slot wachtte op hen.</span></p>
				<p class="wp-plat"><span>Nog wittere wanden dan de gangen van de slaapzalen.</span></p>
				<p class="wp-plat"><span>Heiligschennend liepen ze, schoorvoetend drongen ze verder door en volgden Vlieghe die het gebabbel van Zuster Imelda drie dagen geleden volgde, net alsof zij in het verhaal van de landbouwkundige non stapten, Vlieghe stond voor de open deur en ging als eerste naar binnen en het gebeurde in de tijd van de Oorlogen in Europa en Azië, in mijn tijd op aarde, dat wij haar zagen zitten op een eikenhouten troon vol gekrulde ornamenten, Zuster Sint Gerolf, in de wereld Georgine de Brouckère. Op een armlengte afstand van Louis zit zij in haar edele kakstoel, slapend, vastgeregen met wit-en-bruine grof gevlochten touwen. Liefde in de maagstreek, liefde in het hete hoofd. Niemand mag haar eerder aanraken dan ik. Louis duwde Vlieghe opzij, als een voorbijganger op straat. Zij lijkt op BoMama, in het bleke, bloedloze. Een hoofd vol lellen en plooien, dat zij schuin houdt alsof zij water uit haar oor laat lopen. Zij zingt in haar slaap, maar dat kunnen alleen de Miezers – als zij bestaan – horen. Het kamertje is smal. De Apostelen zijn er te veel. Alhoewel niemand spreekt is het er te schreeuwerig, hun gehijg slaat tegen de zich vernauwende wanden.</span></p>
				<p class="wp-plat"><span>Is zij nu blind of niet? Vlieghe trekt met delicate vingers haar ooglid naar boven. De ogen openen zich, matte, melkige knikkers zonder pupillen. Ik heb gewonnen. Of is het door het zwakke licht dat alleen het wit glimt.</span></p>
				<p class="wp-plat"><span>Zuster Sint Gerolf wordt wakker met een elektrisch schokje. Zij kwijlt. Zij zoekt links en rechts, de bloedloze vingers graaien, zij snokt aan haar touwen.</span></p>
				<p class="wp-plat"><span>‘Zuster Sint Gerolf,’ zegt Louis.</span></p>
				<p class="wp-plat"><span>‘Ja, Zuster,’ zegt zij, helder, precies, in het schoon-Vlaams. ‘Ja, Zuster. De Heer zij met u.’</span></p>
				<p class="wp-plat"><span>‘Zuster Sint Gerolf,’ zegt Goossens.</span></p>
				<p class="wp-plat"><span>Voor zij iets kan uitspreken met haar tandeloze mond, heeft Vlieghe er zijn wijsvinger in gestoken. Zijn duim – waar je nog het bleke ringetje van vlees kunt zien waar Louis de reepjes van zijn gescheurde zakdoek heeft vastgebonden – rust tegen haar pokdalige wang.</span></p>
				<p class="wp-plat"><span>Zij sabbelt aan de wijsvinger en Vlieghe, met de onaantastbare ernst waarmee een Hottentot voor het eerst de mis dient, laat haar begaan. Het geslobber verloopt vredig. Als Vlieghe zijn vinger met een floepje terugtrekt, kreunt Zuster Sint Gerolf en schudt haar hoofd. Vlieghe doet een stap terug en Goossens steekt twee vingers in de open, doodse, zoekende mond. Zij slurpt, het geluid is dat van een kleintje in de refter dat soep slurpt.</span></p>
				<p class="wp-plat"><span>‘Ga weg. Ik ook.’ Byttebiers stem is te luid, te vreemd. Zuster Sint Gerolf tracht haar lijf op te heffen, de touwen glimmen, spannen, kraken en de stank van de zwavelgassen brakende hel verspreidt zich snel in het kamertje.</span></p>
				<p class="wp-plat"><span>Goossens duwt Zuster Sint Gerolf neer. ‘Hola,’ zegt hij vriendelijk. ‘Hola.’</span></p>
				<p class="wp-plat"><span>Dondeyne die als opdracht heeft om bij de muur het hele Slot in de gaten te houden, schuifelt dichterbij. ‘Wij moeten haar om haar zegen vragen.’</span></p>
				<p class="wp-plat"><span>‘Hottentot,’ zegt Louis. ‘Zusters mogen niet zegenen. Zij zijn niet gewijd.’</span></p>
				<p class="wp-plat"><span>‘Wij mogen niets, helemaal niets,’ zegt Zuster Sint Gerolf opnieuw met die heldere welopgevoede stem.</span></p>
				<p class="wp-plat"><span>‘En dat is maar goed ook,’ zegt Byttebier.</span></p>
				<p class="wp-plat"><span>‘Dat is waar, Zuster,’ zegt Zuster Sint Gerolf. Op haar smal ijzeren bedje ligt een witte gehaakte sprei en daarover ligt een glanzend witter trapezium van licht, dat voortkomt uit het elektrisch peertje op de gang. Op haar nachttafeltje bevindt zich een stoffige asbak met de letters Roman-Bieren, waarin twee loden bikkels liggen. Louis steelt er een van zonder dat iemand het merkt en zegt, achteloos, als op bezoek bij een tante: ‘Wij mogen niet te lang blijven, Zuster.’</span></p>
				<p class="wp-plat"><span>‘De Heer zij met u, Zuster.’ Zij gooit haar lichaam naar voren, de troon en de stank wankelen. Zij bijt met haar naakt tandvlees naar onbestaande vingers.</span></p>
				<p class="wp-plat"><span>‘Ik zweer dat wij terug zullen komen,’ zegt Louis.</span></p>
				<p class="wp-plat"><span>‘Het is tijd,’ sist Dondeyne bij de deur.</span></p>
				<p class="wp-plat"><span>‘Niet zweren, Zuster. Hij heeft ook gezworen. Hij zei: ‘‘Sta op, neem uw bed op en ga naar uw huis.”’ Daarop viel zij in slaap of in zwijm, de Apostelen stootten elkaar aan, dromden bij de deur, renden in de koele, naar kalk ruikende gang.</span></p>
				<p class="wp-plat"><span>Toen zij ’s anderendaags samen na het middagmaal met de Meccanodoos een hijskraan bouwden zei Louis: ‘Wij moeten nu iets ondernemen. Gij hebt het zelf gezien. Maar wij kunnen dat rustig overdenken in de komende dagen. Ondertussen moeten wij er elke nacht weer naar toe. Want ge hebt het zelf gezien hoe zij voor de rest van haar leven in dat kot moet zitten, wij moeten onze evennaaste helpen.’</span></p>
				<p class="wp-plat"><span>‘En moet ik elke nacht die muur opklimmen?’ zei Vlieghe smalend.</span></p>
				<p class="wp-plat"><span>‘De gevangenen bezoeken is een werk van barmhartigheid.’</span></p>
				<p class="wp-plat"><span>‘Dat is juist,’ zei Dondeyne, ‘maar niet elke nacht.’</span></p>
				<p class="wp-plat"><span>‘Het goede niet doen is ook kwaad doen.’ Maar zij bekommerden zich weer om de hijskraan. Louis knipoogde drie keer naar Vlieghe, het apostolisch teken voor: volg mij, ook door het vuur.</span></p>
				<p class="wp-plat"><span>Achter de keukens zei hij: ‘Hier,’ en stak zijn vuist naar voor. ‘Wilt ge niet weten wat het is?’ Zij gingen naast elkaar zitten op een doorkerfde, gerafelde autoband.</span></p>
				<p class="wp-plat"><span>‘Wat is het?’ </span></p>
				<p class="wp-plat"><span>Hij opende zijn vingers.</span></p>
				<p class="wp-plat"><span>‘Een bikkel?’</span></p>
				<p class="wp-plat"><span>‘Gij gaat het nooit ver brengen in de wereld,’ zei Louis. ‘Niet ver. Want ge gaat door de wereld lijk een blinde. Denkt ge dat dit een simpele bikkel is, niet meer of niet minder?’</span></p>
				<p class="wp-plat"><span>Vlieghe keek hongerig naar de lucht, waar een vliegtuig gromde.</span></p>
				<p class="wp-plat"><span>‘Zal ik u vertellen wat deze bikkel is?’</span></p>
				<p class="wp-plat"><span>‘Begin maar.’ Vlieghe trok rafeltjes van de autoband, kauwde erop.</span></p>
				<p class="wp-plat"><span>‘Zuster Sint Gerolf is van een goede familie.’</span></p>
				<p class="wp-plat"><span>‘Lijk gij zeker?’</span></p>
				<p class="wp-plat"><span>‘Moet ik u ’t fijne ervan vertellen of niet?’</span></p>
				<p class="wp-plat"><span>‘Doe maar.’</span></p>
				<p class="wp-plat"><span>‘Familie de Brouckère is liberaal, het is te zeggen een familie van vrijmetselaars. Maar, zij, Georgine…’</span></p>
				<p class="wp-plat"><span>‘Wie is dat, Georgine?’</span></p>
				<p class="wp-plat"><span>‘Maar let toch een beetje op. Zuster Sint Gerolf haar naam is Georgine. En in haar familie was zij niet gaarne gezien omdat zij als enigste gelovig was en in ’t geheim naar de mis ging. En om van haar af te zijn verplichtte haar vader haar om te trouwen met een baron, Stanislas heette hij, van Poolse afkomst, een pretentieuze dwazerik. Zij kregen een kind, die twee, maar in de plaats dat dat kind hun liefde aaneen smeedde...’</span></p>
				<p class="wp-plat"><span>‘Smeedde? Was ’t een smid dat kind?’</span></p>
				<p class="wp-plat"><span>‘Luister. ’t Was juist ’t contrarie. Dat kind was een fraai, braaf kind dat niemand ooit kwaad gedaan heeft, het vertelde soms een beetje leugens en ’t was natuurlijk wel een keer lastig, maar voor de rest was het een voorbeeld van goed gedrag en zeden. Alleen kon het niet zo goed spreken, het hakkelde, omdat het te veel tijd nodig had om te peinzen wat het moest zeggen.’</span></p>
				<p class="wp-plat"><span>‘Niet lijk gij,’ zei Vlieghe. Vanuit de wolken was niks meer te horen.</span></p>
				<p class="wp-plat"><span>‘Maar wat dat er raar was, was dat de vader van het kind, de baron Stanislas, altijd lelijk deed tegen het kind, dat kind uitlachte of het stampen gaf.’</span></p>
				<p class="wp-plat"><span>‘Waarom?’</span></p>
				<p class="wp-plat"><span>‘Waarom? Omdat hij dacht dat het kind niet van hem was, maar wel van een tapijtverkoper, een tsjoek-tsjoek uit Egypte. Want zij hadden daar gelogeerd. Aan de Nijl. En dat kind...’</span></p>
				<p class="wp-plat"><span>‘Hoe heette het?’ vroeg Vlieghe razendsnel.</span></p>
				<p class="wp-plat"><span>‘Gerolf. Dat heb ik u toch gezegd?’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘Gerolf, die sukkelaar, had een kromme neus en nogal donker vel. Vandaar dat de baron dat in zijn hoofd stak. Op een dag, of liever op een nacht dat ze van een bal thuis kwamen begon baron Stanislas daarover. ‘‘Dat kind is van iemand anders. Van iemand uit Egypte. Kijk naar zijn neus, naar zijn vel. En ge wilt op vakantie gaan naar het Kanaal van Suez, smerige vrouw!” Maar, wat zij niet wisten, was dat het kindje, de kleine Gerolf dus, dat allemaal hoorde vanuit zijn bed. En dat ventje trok zich dat zo aan, dat hij er ziek van werd. Hij wilde eerst weglopen naar de streek van de Piramides om zijn eigen, echte vader te vinden, maar hij had er de krachten niet meer voor, hij bleef maar in zijn bed liggen en teerde weg. Wat gebeurt er? Op een namiddag breekt er een storm los, het venster van de slaapkamer waaide open, de grote cactus die op de vensterbank stond viel omver, precies op Gerolfke zijn hoofd, zijn moeder die hem bouillon kwam brengen verschoot zich een ongeluk, want al de cactusstekels zaten in zijn aangezicht. ‘‘Maar och Here,” roept zij en ze wil die stekels er uittrekken. ‘‘Nee, Mama,” zei Gerolfke, ‘‘laat ze maar zitten, het is de moeite niet meer,” en hij stierf op ’t zelfde moment. Van heel Europa zijn zij naar de begraving gekomen, hele stoeten van adellijke personen. Maar ik ga te rap met mijn historie. Vóór dat Gerolf begraven moest worden had de moeder gevraagd aan de bisschop die haar biechtvader was of dat zij haar dood ventje mocht balsemen, en bij haar in haar slaapkamer houden. ‘‘Doe dat niet, madame,” zei de bisschop, ‘‘als ge dat kindje alle dagen gaat blijven zien, gaat ge er te veel hartzeer van krijgen.” “Maar ik wil hem niet in de put,” riep ze, ‘‘niet in ’t familiegraf van de familie van Stanislas die zo lelijk gedaan heeft tegen mijne kleine.” “Madame,” zegt de bisschop, ‘‘ge zoudt beter één klein kleinigheidje bewaren van uw dode zoon, en daarmee uit.” “Wat?” vroeg ze, ‘‘een lokje van zijn haar in een medaillon rond mijn hals?” “Nee,” zegt de bisschop, ‘‘iets dat ge kunt voelen.” “Zijn rechterarm die hij altijd rond mijn hals sloeg voor ’t slapengaan?” Dat was te ongemakkelijk om mee op reis te nemen, om kort te gaan...’</span></p>
				<p class="wp-plat"><span>‘Ja, hou het kort,’ zei Vlieghe.</span></p>
				<p class="wp-plat"><span>‘Om kort te gaan, zij wisten niet wat te kiezen, zij hebben ’t kind gekookt, het vel en het vet eraf gehaald en dan mocht de moeder kiezen welk gedeelte van het geraamte ze wilde houden voor dat heel ’t geval weer in de kist ging. Een hele nacht heeft ze bij ’t geraamte van haar kind gezeten en constant geschreid en dan zei ze: ‘‘Dat stukske daar, dat gewrichtje. Want het lijkt op een bikkel en onze Gerolf bikkelde zo gaarne.” Zij hebben goud gegoten rond het gewrichtje, en voilà, hier is het, het is voor u.’</span></p>
				<p class="wp-plat"><span>‘Is dat goud?’</span></p>
				<p class="wp-plat"><span>‘Ze hebben rond het goud een laagje lood gelegd opdat de kamermeiden het niet zouden stelen. Maar bewaar het goed, als ’t nodig is kunt ge ’t goud inwisselen in de bank.’</span></p>
				<p class="wp-plat"><span>Louis gooide de bikkel een paar keer op, liet hem op de rug van zijn hand vallen, gooide hem weer op, ving hem met een maaiende beweging, en gaf hem aan Vlieghe.</span></p>
				<p class="wp-plat"><span>‘Het lag op haar nachtkastje. Nu is het van u.’</span></p>
				<p class="wp-plat"><span>‘Dat mens gaat ernaar zoeken.’</span></p>
				<p class="wp-plat"><span>‘Dat is zeer goed. Want zij begon te vergeten dat het er lag. Zij heeft het een hele tijd niet in haar hand genomen, want er lag stof op. Nu het er niet meer is, zal haar verdriet weer schoon vers opsteken. En zal ze weer moeten denken aan haar kind dat verdwenen is voorgoed en voor altijd en voor iedereen.’</span></p>
				<p class="wp-plat"><span>‘Gij zijt een propere smeerlap.’</span></p>
				<p class="wp-plat"><span>‘Ja, hè?’ zei Louis happig.</span></p>
				<p class="wp-plat"><span>‘Niet alleen een smeerlap, maar een vieze vuile leugenzak.’ Vlieghe liet de bikkel in de borstzak van Louis’ schort vallen en stond op van de autoband en wandelde weg.</span></p>
				<p class="wp-plat"><span>In de Aardrijkskundeles die over Albanië ging vertelde Zuster Sapristi dat Mussolini, een van de ergste ketters die het christendom had gekend, al duidelijk de goddelijke straf voelde, want hij kreeg heel vaak schokjes en rare scheutjes, om niks begon hij in zijn paleis te brullen en te huppelen van de zenuwen, lang kon een mens dit niet volhouden.</span></p>
				<p class="wp-plat"><span>Louis vroeg zich af wat Papa daarvan zou vinden, hij die Louis foto’s had laten zien waarop de machtige kale gestalte met naakt torso te midden van onaanzienlijke, ongeschoren boeren de oogst hielp binnenhalen, en gezegd had: ‘Kijk, dat is nu een mens op zijn plaats. Voor het volk, door het volk. Ziet ge Paul-Henri Spaak al met een hooivork?’ Mussolini was Albanië met opzet binnengevallen op Goede Vrijdag om te tonen dat hij op de dag van Jezus’ kruisiging de Albaniërs wou kruisigen, de lafaard die honderdduizend man, honderdzeventig boten en vierhonderd vliegmachines had ingezet tegen dat handjevol bergbewoners zonder enig verweer. Mussolini, zei Zuster Sapristi, werd al beschreven door Corneille, als deze zich afvraagt: ‘</span><span class="wpt-cursief">si l’on doit le nom d’homme à qui n’a rien d’humain, à ce tigre altéré de tout le sang romain</span><span>.’</span></p>
				<p class="wp-plat"><span>Wat idioot was, vond Louis, want de Duce was niet bloeddorstig naar Romeins bloed, maar naar dat van de blauwzwarte Ethiopiërs en de Albanezen. En als hij in de Middellandse Zee het rijk van Julius Caesar wilde herstellen, wat was daar fout aan? Zij hadden toch geleerd dat Caesar een van de grootste mannen van de geschiedenis was.</span></p>
				<p class="wp-plat"><span>De roze tong van Vlieghe was zichtbaar toen hij geeuwde. (Je hebt geluk, Vlieghe, dat ik geen luitenant in Mussolini’s leger ben. In je onderbroek zou ik je wegsturen, de woestijn in van Ethiopië.</span></p>
				<p class="wp-plat"><span>‘Waarom, luitenant?’</span></p>
				<p class="wp-plat"><span>Omdat je iemand bent die zijn luitenant blauwe bloemkes wijsmaakt, die beweert zijn luitenant door dik en dun te volgen, en die als er een bewijs moet geleverd worden van die genegenheid, iets wat een luitenant op elk ogenblik, waar dan ook, mag opeisen, het laat afweten, méér, de luitenant beledigt, vernedert. En avant, marche! Het zand in. Zorg maar dat ge een oase vindt vóór zonsondergang, renegaat!)</span></p>
				<p class="wp-plat"><span>Mussolini is stom, zei Zuster Sapristi, want hij doet Hitler na en achtervolgt en kwelt de katholieken. Maar Hitler heeft een nieuwe godsdienst, hoe ketters en duivelachtig die godsdienst ook is. Mussolini heeft </span><span class="wpt-cursief">niets</span><span> in de plaats. En is het niet ultra-stom om Zijne Heiligheid de Paus, die de tiran nooit één strootje in de weg gelegd heeft, nu op stang te jagen? ‘Wie aan de Paus komt, moet sterven!’ fluisterde Zuster Sapristi.</span></p>
				<p class="wp-plat"><span>Op weg naar de slaapzaal gunde Vlieghe Louis geen blik.</span></p>
				<p class="wp-plat"><span>Louis kon niet slapen. Op zijn bed, zoals de graaf van Montechristo op zijn brits in de vochtige, onderaardse cel, bedacht hij allerlei ontsnappingen uit het Gesticht, zag zich aankomen in het Slechte Huis op de weg naar Walle, of in Walle zelf aanbellen bij de donkere gevel waarachter Mama lag. Hij keek door het raam naar het wit oplichtende traliewerk van de draaimolen. Vaak had hij erop gezeten, in veilige warme dagen vroeger, en er koppig gewacht tijdens de spreekuren, op Mama en Papa die soms kwamen. Die ene keer dat hij als kleintje niettegenstaande de Zusters hem gewaarschuwd hadden dat Mama niet zou komen toch obstinaat bleef wachten, terwijl de ouders van de anderen keuvelden, kwebbelden. Tot het donker werd en koud. Ik heb niks misdaan, Mama. De Zusters die eerst meewarig langsliepen werden kwaad. ‘Seynaeve, niet zo kinderachtig!’ – ‘Louis, ze komt niet!’ – ‘Zijt ge nog zo’n kleine jongen die niet eens een dag zonder zijn Mama kan?’ – ‘Als ge nu niet direct meekomt, vliegt ge in het kolenkot’ – ‘Goed, blijf daar maar.’ Zuster Kris wrong zijn vingers van de metalen stang, trok aan zijn haar.</span></p>
				<p class="wp-plat"><span>Vlieghe ziet mij niet staan. Zijn hoofd gonst van Twaalf Cilinders Delahaye zonder compressor, in het circuit van Pau zijn zevenhonderd bochten, gemiddelde snelheid </span><span class="wpt-cijfers">88</span><span> kilometer, de beste olie is Veedol, reageert op de minste druk op de starter, zelfs bij twintig graden onder nul...</span></p>
				<p class="wp-plat"><span>Louis kroop weer in zijn bed. Vlieghe heeft geen hart. Een hart werkt bij elk persoon anders. Bij Vlieghe is het uitsluitend een mechaniekje, cilinder, carter. Bij mij een waakvlammetje, onderhevig aan elke tocht, hoe ziet een hart er uit? Katten eten hart, Jezus wijst naar zijn hart, een zakje vol vlammen. Richard Leeuwenhart. Het hart, sidderend, stormachtig, maar dichtgekneld van Prins Sou-Chong. ‘Dijn is mijn ganse hart.’</span></p>
				<p class="wp-plat"><span>Hij wist dat hij half sliep toen hij zich naar het bed van Vlieghe begaf, door de spleet van het gordijn keek, alleen een lange bult onder de dekens zag. Hij trok het gordijn weg van het slaaphok van Dobbelaere, Omer. De dikke ongure jongen sliep met dichtverkrampte vuisten. Louis trok aan zijn haar, Dobbelaere werd wakker met een soort genies, steunde op een elleboog. Hij droeg een tabbaard met fronsjes en plooitjes bij de borst, zoals bij sommige orden van Zusters in vreemde streken.</span></p>
				<p class="wp-plat"><span>‘Dobbelaere, gij zijt betrapt.’</span></p>
				<p class="wp-plat"><span>‘Ja?’</span></p>
				<p class="wp-plat"><span>‘Ja. Wij hebben gezien dat gij uw schoenveters gekruist hebt geknoopt.’</span></p>
				<p class="wp-plat"><span>‘Ik?’</span></p>
				<p class="wp-plat"><span>‘Waarom, Dobbelaere?’</span></p>
				<p class="wp-plat"><span>‘Omdat gij dat ook doet.’</span></p>
				<p class="wp-plat"><span>‘Alleen Apostelen mogen hun veters zo knopen!’</span></p>
				<p class="wp-plat"><span>‘Ja.’</span></p>
				<p class="wp-plat"><span>‘De eerste van de Apostelen zijnde, ben ik de genade. Vraag om genade.’</span></p>
				<p class="wp-plat"><span>‘Genade.’</span></p>
				<p class="wp-plat"><span>‘Gij meent het niet. Niet echt.’</span></p>
				<p class="wp-plat"><span>Dobbelaere kroop op zijn knieën, de deken viel van hem af op de grond.</span></p>
				<p class="wp-plat"><span>‘Onderkruiper!’ Louis greep met volle hand in de fronsjes, draaide zijn hand, een wollige bol linnen in zijn vuist, hij trok, de stof scheurde, Louis rukte harder, de gewelfde witte borst van Dobbelaere kwam vrij.</span></p>
				<p class="wp-plat"><span>‘Zijt ge niet beschaamd, Omer?’ zei Louis. De rituele zin van Dobbelaeres moeder in de gang toen Zuster Engel voor haar zoon knielde. De dikke jongen bracht aarzelend zijn hand naar de gescheurde opening, Louis sloeg de hand opzij.</span></p>
				<p class="wp-plat"><span>‘Schuif op,’ Louis ging liggen in het nauwe, naar slaap ruikend bed, vlak onder de sepia-foto van een gendarm, Vader Dobbelaere.</span></p>
				<p class="wp-plat"><span>‘Gij moogt geen vuile manieren doen, Louis.’</span></p>
				<p class="wp-plat"><span>‘Ik ben de genade, Hottentot!’ Louis zag hoe de roze tepel van Dobbelaere opgericht was, hij trok eraan. Als aan de tepels van Mirza, de hond van Tante Violet, als niemand het zag.</span></p>
				<p class="wp-plat"><span>‘Au!’</span></p>
				<p class="wp-plat"><span>‘Hou uw mond.’ Hij trok harder, perste zijn vingers dicht, liet los. ‘Mijn straf zal mild zijn, niet omdat ik u gaarne zie, maar omdat ik de genade ben. Ga liggen. Plat, zeg ik.’</span></p>
				<p class="wp-plat"><span>Louis zoog lang aan de tepel.</span></p>
				<p class="wp-plat"><span>Toen begon Dobbelaere zijn haar te strelen. Louis liet het toe, telde tot elf, richtte zich op.</span></p>
				<p class="wp-plat"><span>‘Dat ik nog één keer uw schoenveters gekruist zie, vetzak.’</span></p>
				<p class="wp-plat"><span>Op de gang tochtte het. Hij zag de Grote Beer, het zevendruppeltje. Mama waarschuwde altijd voor tocht. Hij bleef kijken naar de sterren tot zijn ogen dichtvielen en zijn hoofd tegen de vensterpost bonkte. Sloop toen naar zijn bed, zoals de leeuw in de savanne vlak vóór hij briest.</span></p>
				<h2 class="wp-kop" id="toc-anchor-1"><span class="wpt-cijfers">XIX Zijn gemene muil</span></h2>
				<p class="calibre1"><span>De koningin van het Gesticht, Moeder-Overste, kwam met haar gevolg binnen tijdens de les van Zuster Engel, en dat gevolg was Peter (die uiteraard een heel andere kant uitkeek dan waar ik zat) en zijn boezemvriend, de wijdbuikige kanunnik Vanhoore, wereldvermaard om zijn opwekkende Vlaamse jongensliederen. Zij hadden Zuster Engel niet verwittigd want zij schrok, schikte haar steeds onberispelijke kleren, loerde snel de klas in of er zich niet iets schandelijks had voorgedaan terwijl zij het Oostenrijks bewind aan het uitleggen was, en kwam van de estrade, maar ze werd er met een koninklijk wuifhandje weer heengejaagd. Vorstin en gevolg wandelden als in de huiskamer van een lakei, naar het achterste gedeelte van de klas.</span></p>
				<p class="wp-plat"><span>Zuster Engel hernam de les, op haar ongemak, meer dan ooit de eigennamen overdreven articulerend. Minister Mercy d’Argenteau werd vervangen door Graaf Met-ter-nich-Win-ne-burg.</span></p>
				<p class="wp-plat"><span>Louis durfde niet achterom te kijken, maar had in de paar ogenblikken dat Peter, diens Vriend en de Overste langs zijn bank waren gegleden toch een eigenaardige glimp van een eigenaardige Peter opgevangen. Gewoonlijk vertoonde Peter als hij in het Gesticht kwam en zich onder de leerlingen begaf, altijd met een Zuster samen natuurlijk, want nooit mag een vreemde, al is hij nog zo hoog van rang en stand, zonder begeleiding van een Zuster in het Gesticht rondlopen, een springerig, bijna speels voorkomen. Speels? Toch wel. Weet je nog, verleden jaar toen hij met zijn hartsvriend de kanunnik kwam middagmalen in het salon van Moeder-Overste en klaagde over kiespijn. ‘Ik zou tegen de muren opklimmen, Moeder, het is de straffe Gods en ik moet het aanvaarden, ik weet het, maar het doet toch zo’n zeer.’ Moeder-Overste was in al haar staten, wilde een Zuster naar de infirmerie sturen om aspirines. ‘Aspirines, Moeder? Nee. Laat maar. Ik heb een betere remedie. De korte metten!’ En hij haalde zijn vals gebit uit zijn mond en legde het naast zijn bord soep. Moeder-Overste had groen gelachen. Appelgroen, zei Peter.</span></p>
				<p class="wp-plat"><span>Nu evenwel was er iets korzeligs te lezen geweest op zijn geblutst gezicht.</span></p>
				<p class="wp-plat"><span>Toen de les voorbij was, applaudisseerde de kanunnik met de rug van een hand slapjes tegen de palm van de andere. ‘’t Is wel, heel wel, Zuster, ik heb een heleboel bijgeleerd.’</span></p>
				<p class="wp-plat"><span>‘Jongens,’ zei Zuster Engel en bracht een prachtig somber geluid voort: ‘Oehoehoe.’ De jongens vielen in en zongen het bekendste lied dat door kanunnik Vanhoore werd geschreven (en door Papa gedrukt op zeegroen glanzend papier met een roze omslag: </span><span class="wpt-cursief">Liederen voor Onze Jeugd</span><span>).</span></p>
				<p class="wp-plat"><span>‘Oehoehoehoehoe doet de wind, Tokketokketokke doen de regendroppen.’</span></p>
				<p class="wp-plat"><span>Toen het gezelschap instemmend glimlachend naar de deur ging, ontstond er een meningsverschil tussen Peter en de kanunnik, want zij fluisterden, de kanunnik legde zijn hand op Peters voorarm, drong aan, bezwoer hem, maar Peter schudde verwoed zijn hoofd. Het heeft met mij te maken. Zij willen iets van mij.</span></p>
				<p class="wp-plat"><span>Peter, die al de klink van de deur in zijn hand had, deed een paar passen in het klaslokaal, zocht en keek bijziende – zozeer bijziende dat de klas lachte – in Louis’ richting. Overdreven speels turend zei hij: ‘Ik geloof dat er daar iemand zit die ik eerder heb gezien.’</span></p>
				<p class="wp-plat"><span>Louis gloeide, beet op de binnenkant van zijn wang.</span></p>
				<p class="wp-plat"><span>‘Ja. Ik geloof... Gij daar, meneer, met uw krullenkop. Ge moet niet rood worden. Zijt gij geen verre familie van mij?’</span></p>
				<p class="wp-plat"><span>De klas, de kanunnik, Moeder-Overste, lachten uitbundig.</span></p>
				<p class="wp-plat"><span>‘Kom een keer hier.’</span></p>
				<p class="wp-plat"><span>Louis kroop uit zijn bank. ‘O, maar nu zie ik het, potverdikke, het is een Seynaeve...’</span></p>
				<p class="wp-plat"><span>‘Dat kan hij niet loochenen,’ zei de kanunnik.</span></p>
				<p class="wp-plat"><span>‘Zeg eens, Seynaeve, wat is het verschil tussen een vlieg en een mug?’</span></p>
				<p class="wp-plat"><span>‘Een mug kan vliegen, maar een vlieg kan niet muggen.’</span></p>
				<p class="wp-plat"><span>‘Zeer goed. Tien op tien.’ Een bitter, gemeen trekje verscheen onder de vierkante snor van de voorvader. ‘Dat was om u op uw gemak te zetten. Let nu goed op. Waar is Cyriel Verschaeve geboren?’</span></p>
				<p class="wp-plat"><span>‘In Ardooie.’</span></p>
				<p class="wp-plat"><span>‘Zeer goed. En de datum?’</span></p>
				<p class="wp-plat"><span>‘Het is vóór </span><span class="wpt-cijfers">1900</span><span>.’</span></p>
				<p class="wp-plat"><span>‘Niet mis. Maar niet helemaal juist. Peinst eens. Een inspanning.’</span></p>
				<p class="wp-plat"><span>‘</span><span class="wpt-cijfers">1880</span><span>.’</span></p>
				<p class="wp-plat"><span>‘In </span><span class="wpt-cijfers">1874</span><span>, op de </span><span class="wpt-cijfers">30</span><span>ste april,’ zei Peter bedachtzaam. ‘Maar ge waart er niet ver nevens.’</span></p>
				<p class="wp-plat"><span>‘Iets van niets. Een jaar of zes,’ zei de kanunnik.</span></p>
				<p class="wp-plat"><span>Peter is onderwijzer geweest, je kunt het zien aan de manier waarop hij nu, handen op de rug heen en weer loopt. Hij merkt niet hoezeer Zuster Engel op haar ongemak is, nu hij haar functie overneemt.</span></p>
				<p class="wp-plat"><span>‘Jongens, vanmorgen, op weg hierheen, want wij zijn al zeer vroeg op de been, Mijnheer de Kanunnik en ik, heb ik een gevecht gezien, een verschrikkelijk gevecht, en het ene vechtende gedeelte was zwart en het andere was wit, en toen werd dat zwarte grijs en het witte werd rood. Ik zag dat en mijn hart sprong op in mijn ziel, zo mooi was dit gevecht, dat ik toch alle dagen zie en dat alle dagen moet gebeuren, willen of niet.’</span></p>
				<p class="wp-plat"><span>Hij wreef het zweet van zijn voorhoofd met de kraakheldere zakdoek die hij uit zijn mouw haalde. ‘Wat is dit voor een gevecht?’</span></p>
				<p class="wp-plat"><span>De klas zweeg. Bevroren. ‘Wel?’ Een gevecht? Louis zag zwarte ridders, cowboys in het wit, witgepoederde Romeinse wagenmenners. Niemand stak zijn hand op.</span></p>
				<p class="wp-plat"><span>‘Ik ga een beetje helpen. Ik heb gezegd: ’s morgens heel vroeg. En het is dagelijks.’</span></p>
				<p class="wp-plat"><span>‘Ik vind het zeer moeilijk.’ Zuster Engel probeerde de klas te redden.</span></p>
				<p class="wp-plat"><span>‘Kom, kom, Zuster,’ zei de kanunnik, maar je zag dat hij het ook niet wist. Peter schudde meewarig zijn hoofd. ‘Zal ik het zeggen? Ja? Dit dagelijks gevecht, jongens, is dat van de zon met de zwarte wolken van de nacht!’</span></p>
				<p class="wp-plat"><span>‘Ach, ja,’ zei de klas. ‘Natuurlijk. Nu dat ge ’t zegt.’</span></p>
				<p class="wp-plat"><span>De kanunnik zei: ‘Ik dacht: twee mussen die vechten voor een paardenvijg.’ De klas schaterde. Die kanunnik toch!</span></p>
				<p class="wp-plat"><span>Peter kreeg Louis weer in het vizier, wenkte hem, nam hem mee op de gang.</span></p>
				<p class="wp-plat"><span>‘Wij lachen, Louis, maar dat is om wat er in ons hart omgaat... dat verstaat ge toch?’</span></p>
				<p class="wp-plat"><span>‘Ja, Peter.’</span></p>
				<p class="wp-plat"><span>‘Wij moeten gereed zijn om de beproevingen... dat verstaat ge toch?’</span></p>
				<p class="wp-plat"><span>Louis knikte. Wat bedoelde hij? Wat kwam hij doen, behalve landkaarten, klasdagboeken, schoolgerief verkopen? Peter nam Louis’ hoofd tussen twee knokige handen, mummelde wat. Schraapte zijn keel.</span></p>
				<p class="wp-plat"><span>‘Tante Nora is in de parloir.’ Hij liet Louis los en draaide toen twee knokkels boven op Louis’ schedel, het deed geen pijn, het was een onhandig gestreel eigenlijk. Louis dacht: Hij voelt dat ik zijn petekind ben.</span></p>
				<p class="wp-plat"><span>‘Zij zal het u uitleggen.’ Het klonk als een snik. ‘Ga nu maar, naar de parloir.’ Inderdaad, Tante Nora, Papa’s lelijkste zuster, stond er en naast haar als een vriendin, Zuster Econome. Tante Nora’s trompetneusje met neusgaten waar je in kunt kijken, haar opgekrulde bovenlip, haar witte wimpers, alles was treurig, weerloos. ‘Louis-tje, Louis-tje!’ Zuster Econome nam haar hand als om er een geheim cadeautje in te stoppen. Nog niet zo lang geleden tilde Tante mij altijd op en zwierde mij rond.</span></p>
				<p class="wp-plat"><span>‘Louis-tje.’ Zij haalde haar neus op.</span></p>
				<p class="wp-plat"><span>‘Het is een grote jongen, onze Louis,’ zei Zuster Econome.</span></p>
				<p class="wp-plat"><span>‘Louis-tje, ik ga maar met de deur in huis vallen. Ge hebt geen broertje.’</span></p>
				<p class="wp-plat"><span>Dan is het een zusje. Een piskous.</span></p>
				<p class="wp-plat"><span>‘Er is iets misgegaan en Onze Lieve Heer heeft gepeinsd dat het misschien beter was dat uw Mama...’</span></p>
				<p class="wp-plat"><span>‘Wat is er met Mama?’ schreeuwde Louis.</span></p>
				<p class="wp-plat"><span>‘Zij komt overmorgen naar huis.’</span></p>
				<p class="wp-plat"><span>Was zij dan op reis geweest? Wát had Onze Lieve Heer gepeinsd?</span></p>
				<p class="wp-plat"><span>‘Zij is nog een beetje ziek, maar de dokters vinden dat ze rapper zal herstellen thuis.’ Tante Nora ging zitten, uitgeput na de volbrachte taak. Zuster Adam stond in de deuropening met een register, deed ‘Psstt!’ Zuster Econome schoof tot vlakbij haar, zij vormden één welig, zwart gevaarte. Met haar delicate vinger volgde Zuster Econome de kolommen cijfers in het opengeslagen register. ‘Maar dan moeten de onkosten van de kleren hiervan afgetrokken worden,’ zei zij gedempt.</span></p>
				<p class="wp-plat"><span>‘’t Is wreed,’ zei Tante Nora. ‘Maar het is de gang van de wereld.’</span></p>
				<p class="wp-plat"><span>De Zusters sisten, telden, een litanie van cijfers.</span></p>
				<p class="wp-plat"><span>‘’t Gaat voor een volgende keer zijn.’ Tante Nora veegde haar tranen weg.</span></p>
				<p class="wp-plat"><span>‘Is Mama triestig?’</span></p>
				<p class="wp-plat"><span>‘Dat gaat.’</span></p>
				<p class="wp-plat"><span>‘Natuurlijk is zij triestig, wat is dat nu voor een vraag?’ zei Zuster Adam.</span></p>
				<p class="wp-plat"><span>‘’t Was zo’n schoontje. Ik heb het gezien. Zo’n schoon manneke. Maar Onze Lieve Heer heeft het niet gewild.’ Zijn Tante haalde Onze Lieve Heer erbij omdat ze in de spreekkamer van een klooster was, onder de onderzoekende blikken van nonnen en van Paus Pius </span><span class="wpt-cijfers">xii</span><span>.</span></p>
				<p class="wp-plat"><span>Tussen haar witgele wenkbrauwen zaten dikke druppels zweet, of tranen die zij er met haar mouw had ingeveegd. Ja, van alle dwaze maagden werd deze Tante Nora uitverkoren om deze onblijde boodschap te brengen. Papa, lafhartige echtgenoot, zendt zijn onsmakelijke zuster en zijn vader. Waarom komt hij mij zoiets niet persoonlijk melden? Tante Nora moest het register aftekenen. Zij had het ronde, schuine, beschaamde handschrift van Papa.</span></p>
				<p class="wp-plat"><span>‘Langs de bank van Brussel als altijd?’ vroeg Zuster Econome. Tante Nora zei: ‘Ja, Zuster,’ als een Hottentot.</span></p>
				<p class="wp-plat"><span>In de patisserie aan de overkant at Louis een stuk chocoladetaart, Tante Nora drie éclairs.</span></p>
				<p class="wp-plat"><span>‘Hebben zij het gedoopt, mijn kind?’</span></p>
				<p class="wp-plat"><span>‘Hoezo, uw kind?’</span></p>
				<p class="wp-plat"><span>‘Ik wil zeggen Mama’s kind.’</span></p>
				<p class="wp-plat"><span>‘Uw broertje? Natuurlijk.’</span></p>
				<p class="wp-plat"><span>‘Wie heeft het gedoopt?’</span></p>
				<p class="wp-plat"><span>‘Eh... de pastoor van ’t hospitaal.’</span></p>
				<p class="wp-plat"><span>‘Was hij daar dan als het geboren is?’</span></p>
				<p class="wp-plat"><span>‘Ja. Nee. Zij hebben hem getelefoneerd. Hij was er direct.’</span></p>
				<p class="wp-plat"><span>‘Wist hij dan dat het dood zou gaan?’</span></p>
				<p class="wp-plat"><span>‘Hoe kon hij dat weten?’ Zij smakte ongeduldig met haar lippen. ‘Peins er niet meer op. Ik heb dat aan uw Mama ook gezegd. Vergeet het. Zo rap mogelijk. Het is een ongelukje. Het is de natuur.’</span></p>
				<p class="wp-plat"><span>Het kind, pappig, vol rimpels, als de kleine Jezus die kirrend van plezier op de blauw-en-gouden voorarm van Maria zat, met dezelfde porseleinen wijde ogen, richtte zich op, sloeg naar een mug, keek naar Papa en begon te trappelen. Mama zei: ‘Staf, er scheelt iets aan mijn kindje.’ – ‘Maar, nee, Constance.’ – ‘Toch wel, het is niet content.’</span></p>
				<p class="wp-plat"><span>‘Dan moet het maar leren content zijn.’ Het kind hoorde dat en wendde zich, af het legde zijn kopje neer, het hield zijn adem in, bleef zijn adem inhouden tot zijn porseleinen ogen braken en bloedden.</span></p>
				<p class="wp-plat"><span>‘O, mijn vers schoon hoofdkussen,’ riep Mama, ‘en die kleertjes die Holst gebracht heeft, onder ’t bloed!’ Maar dat hoorde het kind niet meer. Het had zijn pijpje uitgeblazen, mijn broertje.</span></p>
				<p class="wp-plat"><span>Tante Nora keek naar haar polshorloge en bestelde nog twee éclairs, vroeg: ‘Zo, al die jongens samen, ’s avonds, hoe gaat dat? Spelen ze nog samen in de slaapzaal?’</span></p>
				<p class="wp-plat"><span>‘Wij mogen in de refter spelen tot het avondgebed.’</span></p>
				<p class="wp-plat"><span>‘En als de Zusters naar hun bed zijn, blijven die jongens dan schoon slapen of steken ze nog deugnieterij uit?’ Zij likte de vla van haar vingers en wreef ze af aan het tafellaken. Haar wangen waren rood als de aardbeientaart die achter haar op de schoorsteen stond. Zij heeft mijn moeder helemaal vergeten. Volgens Mama zal zij nooit gelukkig zijn met Nonkel Leon. Nonkel Leon heeft al eens in </span><span class="wpt-cursief">Het Laatste Nieuws </span><span>gestaan, als winnaar van een damtoernooi.</span></p>
				<p class="wp-plat"><span>‘Er zijn er voorzeker die rare manieren hebben. Nee? Hoe oud zijn de oudste jongens? Dertien, veertien. Zijn er al bij die een moustache hebben?’</span></p>
				<p class="wp-plat"><span>‘Ja.’</span></p>
				<p class="wp-plat"><span>Zij wou iets zeggen maar deed het niet, omdat de vrouw van de patisserie langskwam op weg naar de deur. Op straat was er het gesputter van een auto te horen, dat Louis in de verste verte vertrouwd voorkwam.</span></p>
				<p class="wp-plat"><span>‘Hoe is het met Nonkel Leon, Tante?’</span></p>
				<p class="wp-plat"><span>‘Ge kent hem. Altijd op zijn gemak. Nooit een woordje te luid of te snel. Als zij hem maar met gerust laten. Als hij geen damproblemen oplost ligt hij in de canapé met zijn ogen toe en luistert hij naar de mussen.’</span></p>
				<p class="wp-plat"><span>Zij keek weer op haar horloge. ‘Waar blijft hij toch? Als er iets is dat ik niet kan uitstaan is ’t mensen die te laat komen. En ik moet om zes uur thuis zijn voor onze Nicole die van de catechismus komt.’</span></p>
				<p class="wp-plat"><span>‘Wie moet er komen?’</span></p>
				<p class="wp-plat"><span>Zij keek hem doordringend aan, een beetje scheel, en er brak een geniepig lachje door, voorwaar, zij was een dochter van Peter.</span></p>
				<p class="wp-plat"><span>‘Kijk een keer achter u.’</span></p>
				<p class="wp-plat"><span>Papa deed zijn hoed af, en kwam nader.</span></p>
				<p class="wp-plat"><span>‘Dat had ge niet gepeinsd, hè,’ kraaide Tante Nora. ‘Ik heb u schoon liggen gehad!’</span></p>
				<p class="wp-plat"><span>Papa viel neer op de stoel naast Louis. ‘Zijt ge hier al lang?’</span></p>
				<p class="wp-plat"><span>‘Een uur!’ riep Tante Nora. Papa bestelde een mille-feuilles en een koffie.</span></p>
				<p class="wp-plat"><span>‘Ik kon niet weg. De burgemeester wil een cliché van tien bij twaalf voor de prijs van een van zes bij acht! Ik krijg overal van iedereen korting, zegt hij.’</span></p>
				<p class="wp-plat"><span>‘Enfin, gij zijt er. ’t Is het voornaamste.’</span></p>
				<p class="wp-plat"><span>‘Is hij gereed?’ vroeg Papa. Alsof ‘hij’ (ik!) in een andere kamer, in een ander land was.</span></p>
				<p class="wp-plat"><span>‘Ik moet nog zijn koffer halen, Zuster Imelda is hem aan ’t pakken.’</span></p>
				<p class="wp-plat"><span>‘Ge hebt weer chance,’ zei Papa tot Louis. ‘Ge moogt vóór al de anderen naar huis.’</span></p>
				<p class="wp-plat"><span>Hij at zijn mille-feuilles in drie happen op.</span></p>
				<p class="wp-plat"><span>‘Naar huis?’ Dit was onmogelijk. Zij logen. Het was een van hun vele verraderlijke spelletjes.</span></p>
				<p class="wp-plat"><span>‘Ja, voor de vakantie.’</span></p>
				<p class="wp-plat"><span>‘De grote vakantie. Maar dat is maar binnen twee weken?’</span></p>
				<p class="wp-plat"><span>‘Precies. Zijt ge niet blij?’</span></p>
				<p class="wp-plat"><span>‘Maar waaróm?’</span></p>
				<p class="wp-plat"><span>‘Om dat geval... met Mama...’</span></p>
				<p class="wp-plat"><span>‘Ge ziet, Louis, bij elk ongeluk komt er een geluk. Ja of nee? Nog een tasje koffie, Staf?’</span></p>
				<p class="wp-plat"><span>‘Nee. Geen koffie meer voor mij. Ik ben op van de zenuwen.’</span></p>
				<p class="wp-plat"><span>‘Gij vreet uw eigen op,’ zei Tante Nora als een echtgenote.</span></p>
				<p class="wp-plat"><span>Daarop gaf Papa haar met zijn wenkbrauwen en met een bijna onmerkbaar knikje een signaal. Zij nam haar tas en stond op. De bel van de patisseriedeur rinkelde, zinderde na.</span></p>
				<p class="wp-plat"><span>‘Ik moet het u uitleggen, Louis,’ zei Papa meteen. ‘In de toestand waarin ik ben, op van de zenuwen, kan ik geen stap in ’t klooster zetten, geen stap. Want ik zou alles in ’t lang en in ’t breed moeten expliqueren aan die nonnen en ge weet al zo goed als ik dat zij absoluut niks maar dan niks verstaan wat er aan de hand is als er in een goed huishouden een drama gebeurt. Ze zouden zagen en zeuren dat het allemaal geregeld is door Ons Heer en dat onze beproevingen’ (hij rekte het woord en bestelde een confiture-taartje) ‘ons versterken enzovoort, enzovoort. En mijn hoofd staat daar niet naar. Ik zou, geloof ik, onbeleefd worden en in mijn commerce kan ik mij dat niet permitteren.’</span></p>
				<p class="wp-plat"><span>Het confiture-taartje kwam, hij sneed er een achtste van en gaf dit aan Louis.</span></p>
				<p class="wp-plat"><span>‘Hebt gij een beetje uw best gedaan?’ zei Papa. ‘Hebt gij uw bulletin bij? Hoe is ’t met rekenen?’</span></p>
				<p class="wp-plat"><span>‘Goed.’</span></p>
				<p class="wp-plat"><span>‘Goed.’</span></p>
				<p class="wp-plat"><span>Papa kauwde, smakte, wachtte op Tante Nora. Zegt niets over het andere kind, niets over dit kind onder zijn neus.</span></p>
				<p class="wp-plat"><span>‘Ik heb niet veel punten in geschiedenis.’</span></p>
				<p class="wp-plat"><span>‘En ge waart daar zo goed in.’</span></p>
				<p class="wp-plat"><span>‘Dat komt omdat Zuster Kris ons niets vertelt over de geschiedenis van Vlaanderen. Wij moeten niets anders dan Franse veldslagen onthouden en de opkomst van de Franse industrie. En daar heb ik nooit iets over geleerd of gelezen.’</span></p>
				<p class="wp-plat"><span>Louis’ leugen had een groter effect dan hij ooit had verwacht. Papa zat meteen rechtop, zijn slaperigheid was ineens verdwenen, hij trommelde op het tafellaken.</span></p>
				<p class="wp-plat"><span>‘De Franse industrie!’</span></p>
				<p class="wp-plat"><span>‘Ja, meneer Seynaeve?’ zei de vrouw van de patisserie.</span></p>
				<p class="wp-plat"><span>‘Wat, ja?’</span></p>
				<p class="wp-plat"><span>‘O, ik dacht dat ge mij riep.’</span></p>
				<p class="wp-plat"><span>‘Nu dat ge hier toch zijt, madame, geef ons nog twee boules de Berlin. Ik ga er naar toe.’ Maar Papa bleef zitten, veegde de kruimeltjes van de milles-feuilles in zijn handpalm en gooide ze in zijn mond. ‘Ik heb het altijd geweten. De Franse geschiedenis, daarmee beginnen ze. Om dat van jongs af aan in onze Vlaamse jongens te pompen. Allemaal de schuld van Napoleon. Want hij is de eerste geweest om in zijn bezette gebieden maisons de la culture française op te richten om propaganda te maken voor Frankrijk en aan spionage te doen. Ja, Meneer Boon-apart legt zijn boontjes te weken in de kloosters. Zo gaat dat. Maar, olala, dat gaat nog een staartje krijgen!’</span></p>
				<p class="wp-plat"><span>‘Wat ge ook moet weten...’</span></p>
				<p class="wp-plat"><span>‘Zeg het! Zeg het!’</span></p>
				<p class="wp-plat"><span>‘In de recreatie hadden we vroeger “Zonneland” en nu is het “Mickey”. Al de tekenverhalen zijn in het Frans.’</span></p>
				<p class="wp-plat"><span>‘Het is niet waar!’</span></p>
				<p class="wp-plat"><span>(Ik zou christelijk medelijden moeten hebben met de goedgelovige die daar voor mij zit. Maar ik kan niet vergeten dat hij vergeet om ook maar één woord over Mama en haar verwoesting te zeggen. Wel leugenachtige praat over een trap waar zij van gevallen is.)</span></p>
				<p class="wp-plat"><span>‘Zuster Engel,’ zei Louis. (Als ik zijn leugens wil overtreffen, dan mag ik niemand sparen. Ook de liefste, de zachtste, moet mee in de modder.) ‘Zuster Engel beweert dat het niet de Vlamingen zijn die de Slag van de Gulden Sporen gewonnen hebben.’</span></p>
				<p class="wp-plat"><span>Nu was Papa pas verbluft. Zijn mond, met de kruimels op de dunne lippen geplakt, viel open.</span></p>
				<p class="wp-plat"><span>‘Wat? Hoezo?’</span></p>
				<p class="wp-plat"><span>‘Zuster Engel zegt dat er aan de Vlaamse kant voornamelijk Duitsers en Friezen en Hollanders en zelfs Franssprekende Henegouwers waren.’</span></p>
				<p class="wp-plat"><span>‘Dat is laster,’ zei Papa.</span></p>
				<p class="wp-plat"><span>‘Vandaar dat ik niet veel punten in geschiedenis heb.’</span></p>
				<p class="wp-plat"><span>Ik kan hem doen dansen als een jojo. Als je maar onverzettelijk bent. Louis neuriede: ‘</span><span class="wpt-cursief">Toujours sourire</span><span>’</span><span class="wpt-cursief"> </span><span>uit ‘Het Land van de Glimlach’, maar Papa herkende het niet.</span></p>
				<p class="wp-plat"><span>Tante Nora werd zichtbaar op straat. Zij droeg Louis’ te zware koffer. Zij hield haar hoofd opgericht, schouders stijf achteruit, maar haar onderstel wiegelde, waggelde. Op straat huppelde Louis haar tegemoet. Papa naast hem, rende hijgend en voorovergebogen als een spion naar zijn auto. ‘Gauw, Nora, dat ze mij niet zien!’ Hij had moeite met de autosleutel, friemelde zenuwachtig terwijl hij zich achter de auto trachtte te verbergen.</span></p>
				<p class="wp-plat"><span>Drie duiven daalden en gingen op de vensterbank van Zuster Economes kamer zitten. Op de eerste verdieping van het Slot ging een raam open en verscheen een mouw met een flappende stofdoek. De straat was leeg.</span></p>
				<p class="wp-plat"><span>De grote vakantie is begonnen voor mij. Vlieghe zit nog opgesloten. Dat zal hem leren. Waar is hij nu? Bij Baekelandt waarschijnlijk, vóór de poort van de schuur waar Baekelandt vleermuizen op nagelt tegen het onweer en de bliksem. Als ik vannacht in Walle uit mijn raam naar de sterren kijk, zal hij dat ook doen, op de vensterbank zittend als de duiven bij Zuster Econome, maar met zijn rug tegen de raampost, hij schurkt zijn rug in de witte tabbaard met het kersrode biesje tegen het hout, en valt, valt in de armen van Satan.</span></p>
				<p class="wp-plat"><span>De auto ratelde. De zon scheen over de straatkeien. De auto startte, denderde langs het bakstenen Gesticht. Toen Louis achteromkeek naar de torentjes en het met mos begroeide dak van het Gesticht schoof de zon achter een wolk. God wil niet dat ik zijn schittering op aarde aanschouw. Hij trekt zich terug achter de wolken om mijn gemene muil niet te moeten zien.</span></p>
				<h2 class="wp-kop" id="toc-anchor-2"><span class="wpt-cijfers">XX In Bastegem</span></h2>
				<p class="calibre1"><span>Louis liet de trein los en gooide zich in de hete mist, sprong in de armen van zijn Nonkel Florent, botste tegen hem aan. De trein stampte weg, de man met roetvlekken die bij de kolen bezig was in de tenderwagen wuifde naar de stationschef, die tussen rozenstruiken stond, kepie met gouden biezen vastgeschroefd op zijn schedel. De stationschef nam hun kaartjes en zei: ‘Zij staat er al. Kijk maar.’ Bij de neergelaten slagbomen stond Tante Violet. De stationschef stak zijn duimen achter zijn brede, grijze bretels, de omvangrijke ribfluwelen broek schoof omhoog.</span></p>
				<p class="wp-plat"><span>‘Zij heeft al de oren van mijn kop gezaagd. ‘‘Bakels, waar blijft die trein toch?” Ik zeg: ‘‘Juffrouw, daar hangt de horloge.” “Maar die horloge gaat achter,” roept ze. Ik zeg: ‘‘Juffrouw, kalmeert u!” “D’r gaat toch geen ongeluk gebeurd zijn, ge zoudt het gehoord hebben nietwaar?” Ik zeg: ‘‘Juffrouw, wij zijn hier niet in Spanje, waar dat de communisten de treins doen ontsporen.” Zij zegt: ‘‘Maar Bakels, waarom regelt ge die horloge niet?” Ik zeg: ‘‘Juffrouw, als ge een horloge wilt hebben die loopt, koopt er u een.” “Ik heb er een,” zegt zij, ‘‘maar zij is kapot.”’ </span></p>
				<p class="wp-plat"><span>Nonkel Florent duwde Louis naar de slagboom, naar boerenkarren, spelende kinderen, een seminarist en Tante Violet. Beerlucht verdrong de geur van de stoom. Tante Violet was in de rouw. Voor Mama’s kind. (Of nog steeds voor Koningin Astrid die jaren geleden door haar man, de Koning, te pletter was gereden.)</span></p>
				<p class="wp-plat"><span>Zij woog meer dan honderd kilo, iets meer dan Nonkel Robert.</span></p>
				<p class="wp-plat"><span>‘Dat zou niet erg zijn,’ zei Mama, ‘als de proporties klopten.’</span></p>
				<p class="wp-plat"><span>‘Nu is het nog vast vlees,’ zei Papa, ‘maar als de jaren gaan naderen...’</span></p>
				<p class="wp-plat"><span>‘Kijk naar uw eigen,’ zei Mama, solidair met haar zuster met wie zij vroeger elke avond quatre-mains speelde. ‘Volgens mij is ’t haar schildklier die niet werkt. – ‘Beter dan bij Mona bij wie zij te veel werkt.’</span></p>
				<p class="wp-plat"><span>Met een belletje ging de wit- en roodgestreepte slagboom omhoog. Tante Violet waggelde naar hen toe en bood haar wang aan. ‘Maar gij zijt groot geworden!’ Zij had een wipneus met zwarte puntjes en de bolle strenge ogen van een onderwijzeres.</span></p>
				<p class="wp-plat"><span>‘Jongetje, doe een keer mijn bandje vast!’ Hij knielde, eerste onduldbare revérence in dit boerendorp, in de lucht die gonsde van de muggen, en hij spande het lederen bandje aan en duwde het drukknopje in en de beide gezwollen enkels glommen, volmaakt gelijk gevangen en geplet.</span></p>
				<p class="wp-plat"><span>‘Ik dacht dat ge gemobiliseerd waart, Florent.’</span></p>
				<p class="wp-plat"><span>‘Ja. Op naar de linies,’ zei Louis.</span></p>
				<p class="wp-plat"><span>‘Zij gaan van veel verder moeten komen om mij in kaki te krijgen. ’t Is mijn kleur niet.’</span></p>
				<p class="wp-plat"><span>‘Gij zijt een rode, wij weten dat wel.’</span></p>
				<p class="wp-plat"><span>‘Nee. Ik ben voor Violet,’ zei de charmeur.</span></p>
				<p class="wp-plat"><span>Tante Violet hief, zoals bij haar boerenkinderen in de klas, haar vinger: ‘Florent, ’t is het ogenblik dat iedere Belg zijn plicht moet doen!’ Misschien zei zij dat zo nadrukkelijk omdat zij op dat ogenblik langs haar school kwamen, een vriendelijk gebouwtje vlak tegen de kerktoren. Er waren geen tralies te zien, geen nonnen.</span></p>
				<p class="wp-plat"><span>‘Niet voor één frank per dag,’ zei Nonkel Florent.</span></p>
				<p class="wp-plat"><span>En misschien was het omdat zij langs haar school kwamen dat Nonkel Florent Tante Violets schommelend achterwerk aaide en het leek alsof hij haar als een monsterlijke baby zou optillen en in triomf over de speelplaats dragen. ‘Hoe is ’t met de liefde, Violet?’ ‘Maar, Florent. Gedraag u.’ Hij krabde in het haar onder haar belachelijk rond zwart hoedje, week uit, verwachtte een mep.</span></p>
				<p class="wp-plat"><span>‘Florent, schei uit! Mijn mise-en-plis.’ Haar protest, halfslachtig en plagerig, leek op wat Mama zou doen in zo’n geval. Verder was er geen gelijkenis met Mama. Ook niet met Tante Berenice, de jongste van de Bossuyts die tot haar schande getrouwd is met een Bulgaarse ketter. Een tijdje geleden dacht ik dat het een Islamiet was.</span></p>
				<p class="wp-plat"><span>‘Ge hebt zeker wreed geschreid als uw Mama haar kindje is kwijtgeraakt. Ge had toch zeker gaarne een broerke gehad?’</span></p>
				<p class="wp-plat"><span>‘Ja, Tante,’ zei hij gehoorzaam.</span></p>
				<p class="wp-plat"><span>‘Ik moet er niet aan peinzen dat het mij zou gebeuren.’</span></p>
				<p class="wp-plat"><span>Villa’s met klimop langs de gevels. Schuingewaaide populieren. Knotwilgenrijtjes in de ongelijk verdeelde weiden. Alsof er ooit sprake kon zijn dat Tante Violet een kind kreeg. Waarom begint ze dan over die mogelijkheid, zo langs haar neus weg? Ooit zal Louis, dat weet hij zeker, inzicht, overzicht krijgen in al die onaffe zinnen, toespelingen. Als je goed oplet, waakzaam bent, zullen de raadsels, die zij kruimelsgewijs in hun moppen en leugens laten ontsnappen, aan het licht komen, tot op het dunste draadje uitgerafeld worden. Nu nog niet. Nu zeggen ze nog altijd: ‘De ratten zitten op het dak,’ als ik langskom, bleke natte rat met gespitste, puntige, elegante oortjes tegen mijn schedel aangeplakt, met schubbige wiebelende staart wriemelend in het geniep van hun verdoemde verborgenheden.</span></p>
				<p class="wp-plat"><span>‘Moet ik uw koffertje dragen?’</span></p>
				<p class="wp-plat"><span>‘Nee, Tante.’</span></p>
				<p class="wp-plat"><span>‘Laat hem maar, Violet, hij moet nog spieren kweken.’</span></p>
				<p class="wp-plat"><span>Nonkel Florent knipoogde. Was het een tic? Hoe knipoog je als je een eenoog bent, zoals de deken van de Brugse weversgilde in Dertienhonderd, Pieter de Coninck, de listige?</span></p>
				<p class="wp-plat"><span>Bij de boerderij van boer Liekens, waarvan het strodak verder naar voren helde met platter ineengezakt stro dan toen Louis het voor het laatst gezien had (op weg naar het station, laatste beeld van Bastegem, het goud-en-amber meterdikke roggestro), speelden de vier Liekens-kinderen met een biggetje, zij pookten in de roze en witte buik met gevorkte takjes. Ivo, de oudste, grijnsde en riep ‘Heui,’ maar kwam niet tot de haag.</span></p>
				<p class="wp-plat"><span>‘Doorlopen, Louis,’ zei Tante Violet. ‘Gebaar dat ge ze niet ziet.’ Hij keek toch of tussen de hokken van eternitplaten, achter de mesthoop, naast de stallen Iwein-de-koe niet te zien was.</span></p>
				<p class="wp-plat"><span>Het was verboden om met de Liekens-kinderen om te gaan, en vooral om hun erf te betreden. Terwijl men er vroeger elke dag om melk en eieren ging. Maar vader Liekens had zoiets schandelijks uitgehaald dat het niet eens in </span><span class="wpt-cursief">De Scheldebode</span><span> kon afgedrukt worden.</span></p>
				<p class="wp-plat"><span>Zondagnamiddag op het dorpsplein. De boeren die whist spelen onder de platanen van de herberg ‘Het Dambord’ staren verbijsterd naar Iwein Liekens die strompelt, zakt, zich herneemt, verder wankelt en tegen de betonnen rand van het Monument der Gesneuvelden kwakt, in een poel van bloed dat uit het zitvlak van zijn blauwlinnen broek stroomt. Hij mompelt dat een hete stier hem heeft aangevallen. Sindsdien noemt men hem Iwein-de-koe.</span></p>
				<p class="wp-plat"><span>‘Heui, heui,’ riep Ivo Liekens hen nog achterna, alleen een pauw reageerde, Leo, Leo, Leo (een Paus die dol was op biljarten en die onze eigen Jan Berchmans heilig verklaarde).</span></p>
				<p class="wp-plat"><span>Tante Violet had een paarsig wratje onder haar kin. In haar rouwkleren waggelend leek ze op de kronkelige lijntekeningen van Dubout in het blad </span><span class="wpt-cursief">Hebdo</span><span> (een van de Verboden Boeken van de Apostelen), uit hun vet knallende reuzinnen met aardbeineuzen, wratten en piekhaar, steeds klaar om hun dwergen van echtgenoten te bewerken met deegrol of paraplu. Louis wees op zijn kin. Nonkel Florent kwam dichter bij Tante Violet lopen en keek, proestte het uit, zij zag het, hij snoot zijn neus tussen zijn vingers.</span></p>
				<p class="wp-plat"><span>‘Het komt van het scheren,’ fluisterde hij. Oom en neef kregen de slappe lach die op en neer borrelde tot aan het hekje van ‘Zonnewende’, de villa van de Bossuyts. Het laantje naast het huis was overwoekerd door dahlia’s in alle kleuren, hommels hingen er boven te beven. Bij de schuur die men de ‘garage’, noemde en waar Louis eens twaalf harde slagen op zijn billen had gekregen van Nonkel Omer, herkende Hector, de kalkoen, zijn speelkameraadje, hij begon meteen in de zandige aarde te krabben en ter plekke te trappelen, hij schudde zijn kop, de lellen flapten hoorbaar.</span></p>
				<p class="wp-plat"><span>Meerke zat met beide voeten in geruite sloffen op de nikkelen ronde rand onderaan de potkachel, alsof zij haar voeten warmde, het was een oude gewoonte, Meerke was oud. Zij sprong overeind, veegde gedachteloos haar handen af aan haar schort. Nu pas merkte Louis hoezeer hij gegroeid was, hij was bijna zo groot als Meerke geworden.</span></p>
				<p class="wp-plat"><span>‘Maar ge moet nu eens kijken wie dat er hier is,’ zei ze. Tandeloos, bezorgd Meerke,</span><span class="wpt-cursief"> petite mère</span><span>. ‘Zet u, zet u, zet u toch,’ en wees een rotanstoel aan waar een schotsgeruit kussentje in lag, tot pannenkoek geplet door Tante Violets machtig achterste. Boterhammen met smout en kweepeerjam. Omdat Nonkel Florent (die sedert ze binnengekomen waren onhandig beleefd was en stil) gek was op kweepeerjam. Op het dak van de garage trippelden de duiven van Nonkel Armand, die afschuwelijke ziekten hadden die, als je ze als mens krijgt, ongeneeslijk zijn. Minuscule duivenluizen kruipen door je poriën en richten verwoestingen aan in je vlees. Als mens word je verdrietig, korzelig en je sterft koerend met plotse snokjes van de schouders. Toch at Peter graag jonge duiven. Een van de duiven van Nonkel Armand heette Coco, de naam van een papegaai.</span></p>
				<p class="wp-plat"><span>‘Hebt gij uw best gedaan?’</span></p>
				<p class="wp-plat"><span>‘Ja, Meerke. Ik heb tachtig procent in aardrijkskunde.’ De koffie werd gedronken uit het geribd blauw-en-wit servies dat Nonkel Armand had gewonnen op de boogschieting, vroeger, vóór hij een zedeloze dronkaard was.</span></p>
				<p class="wp-plat"><span>‘En in godsdienst?’</span></p>
				<p class="wp-plat"><span>‘Zeventig procent.’</span></p>
				<p class="wp-plat"><span>‘En rekenen?’</span></p>
				<p class="wp-plat"><span>‘Vijftig procent.’</span></p>
				<p class="wp-plat"><span>‘Dat is zwak,’ zei Tante Violet. ‘Zeer zwak.’</span></p>
				<p class="wp-plat"><span>‘Het is nochtans het enige dat ge goed moet kennen voor later,’ zei Meerke. ‘Dat en de Franse taal en grammaire.’</span></p>
				<p class="wp-plat"><span>‘Ja,’ riep Nonkel Florent, ‘anders gaan ze u heel uw leven op flessen trekken. In het onderwijs wordt er niet genoeg gelet op rekenen, hè, Violet?’ Zij antwoordde niet. Meteen toen zij binnengekomen waren was zij zonder haar hoed af te doen of haar tasje los te laten naar het ovale raampje naast het buffet gegaan. Zij was opgeslorpt door wat er in de lege dorpsstraat te zien of te verwachten was. Meerke legde uit dat pastoor Mertens in het huis naast de melkfabriek binnengegaan was, zeker meer dan anderhalf uur geleden. De laatste tijd hadden ze opgemerkt dat hij er steeds langer bleef, bij een vrouw met zes kinderen.</span></p>
				<p class="wp-plat"><span>Tante Violet had een totale verering voor priesters geërfd van haar moeder, maar in haar dik en eenzaam bestaan gevuld door godsvrucht, het onderwijs en gulzigheid, was pastoor Mertens een overmatige passie geworden, zij volgde zijn doen en laten met de vervormde verrekijker van de liefde. Pastoor Mertens was haar idool en haar beul.</span></p>
				<p class="wp-plat"><span>In het jaar Zoveel was Mama een meisje dat Constance Bossuyt heette en samen met haar zusjes Violet en Berenice naar het pensionaat van de Zusters Maricolen ging, als externe. De mussen vallen uit de lucht, de koeien liggen te walmen en Maurits, de oudste jongen uit het aloude boerengeslacht Coppenolle van de overkant van de Leie vertelt hijgend en stokkend aan Tante Violet – die toen nog mijn Tante niet was uiteraard – dat hij niet kan leven zonder haar, zij hoort dit gevleid aan, hij denkt dat zij zijn liefde beantwoordt want zij rent niet weg met het gekrijs van een varken, en hij slaat zijn arm om haar heen en kust haar. Eenmaal thuis evenwel overvalt haar een angstig gevoel, de zonde van onkuisheid – want zijn tong stak in haar mond – brandt in haar ziel en snikkend biecht zij het op aan Meerke, haar moeder, die onmiddellijk haar zelfgebreide sjaal omslaat en zich naar de pastorij spoedt. Maar de pastoor die zij aanbidt en die met wichelroeden over de akkers gaat vóór dat de boeren een akker kopen en die elektriciteit in zijn vingers heeft als hij speels over de haren van de zusjes Bossuyt aait, is er niet, Meerke is verplicht om haar kommerverhaal aan de kersverse onderpastoor Mertens te doen en deze zegt: ‘Madame, dat moet in de knop gebroken worden,’ of: ‘in de wieg gesmoord,’ of: ‘versmacht,’ of: ‘met wortel en al uitgeroeid.’ De nacht valt over de boerderij, de olielamp sputtert en aan de tafel die ruikt naar deeg zitten aan de ene kant Boer Coppenolle, zijn vrouw en zijn ouders, aan de andere kant Meerke met de trillende schuldige Violet. Maurits, de dader, op zijn knieën in de hoek van de kamer bij de bezems en de borstels, houdt zijn ogen neergeslagen. Onderpastoor Mertens zit brandewijn met kersen nippend tussen de families. Lucie, de meid, pookt heftig in de kachel om haar ongenoegen te manifesteren, de stem van de priester te verbrijzelen. Zij wordt weggestuurd.</span></p>
				<p class="wp-plat"><span>‘Wie is er het eerst begonnen? Nee, niet met kussen, maar wie heeft er het eerst aanleiding gegeven? Waar heeft hij zijn arm gelegd, waar precies? Toon het aan. Hoe lang lag die arm daar? Maar als men iemand kust legt men toch gewoonlijk zijn arm niet zo laag? En wat hebt ge dan gevoeld, Violet? Zeg het gerust, ik heb meer van die zaken gehoord in mijn biechtstoel. Iets warms? Gij weet het niet. Dat is eigenaardig, al het andere weet gij zo goed. Hoe lang heeft de kus geduurd? Was het met zijn lippen bovenop en snel zoals een broer zijn zuster een kus zou geven op haar naamdag? Het was anders. Hoe anders? Spreek vrijuit. Hebt gij u niet verweerd? Niet weggeduwd? Wat wilde hij nog meer? Denk eraan dat gij hier onder eed staat.’</span></p>
				<p class="wp-plat"><span>De kleinste kinderen van Boer Coppenolle dreinen. De geknielde wordt opgedragen ze naar de voutkamer en naar hun bed te brengen.</span></p>
				<p class="wp-plat"><span>‘Spreek vrijuit, hij kan u nu niet horen. Gij moet niet beschaamd zijn, hij is er niet meer bij. Heeft hij, tijdens het kussen, zijn hand op uw nek, rond uw keel gelegd als om u te wurgen, om u te dwingen zijn ontuchtige handelingen te ondergaan? Waar sprak hij over? Dat weet gij niet meer? Zei hij niet: ‘‘Lieveling, schat van mijn hart, mijn oogappel?” Waarom niet eigenlijk? Antwoord! Wij weten dat er méér is geweest. Wij zijn het gewend dat onze parochianen eerst beginnen met alleen maar de helft te vertellen!’</span></p>
				<p class="wp-plat"><span>Monotoon, zonder aanwijsbare dreiging, herhaalt en tast en priemt onderpastoor Mertens, hij krijgt nog een brandewijn en dan nog een, Meerke knikt zorgelijk, boer Coppenolle slaat met zijn vlakke hand op de tafel, het tergend trage onderzoek blijft duren, Maurits geeft nukkig antwoord, doodsbang, en Violet, ach, Violet...</span></p>
				<p class="wp-plat"><span>Onderpastoor Mertens zegt dat er vele dingen verborgen zijn gebleven, maar dat wij in de eerste plaats moeten vergeven, dat wij de deftigheid van beide families moeten bewaren, in elk huishouden ontstaat op een gegeven moment een crisis, wij zullen dit maar met de mantel der liefde bedekken. In zijn mantel gehesen door Meerke zegt hij: ‘Te absolvo, mijn dochter,’ en vertrekt in de nacht vol sterren en windenlatende koeien.</span></p>
				<p class="wp-plat"><span>‘En van die nacht af,’ zei Mama tegen de ademloos luisterende Dames van het Pakket van de Soldaat, ‘is mijn zuster dezelfde niet meer geweest. Zij speelde geen piano meer, zij zong “Violetta” niet meer, zij die nochtans een schone sopraan had, en het enige wat zij nog met goesting deed was bergen boterhammen met spek, borden vol aardappelen met kaantjes eten, maar daarvan is zij niet dikker geworden, wel van de schaamte en de paniek van die nacht die zich op haar schildklier heeft gezet zodat de schildklier niet meer werkte, het tegenovergestelde van Mona, de zuster van mijn man bij wie ze te sterk werkt, met het gevolg dat wij kennen en waar wij beter niet over spreken, ’t schijnt dat Mona nu een elektricien aan de hand heeft die tien jaar jonger is dan zij, enfin. Nee, onze Violet kreeg een schrik voor alles wat met mannen te maken had. Zij heeft het nog. In haar klas slaat zij nooit de meisjes, wel de jongens. En van die nacht af is ze beginnen zwellen en heeft zij zich aan die onderpastoor gehecht en hielp ze bij de congregatie. Soms hoort ze natuurlijk dat er met haar gelachen wordt of dat er iemand haar “de ballon” of “de walvis” noemt, dan eet ze nog meer boterhammen. Ik heb er compassie mee. ‘‘Constance,” zegt ze, ‘‘ik ga doodgaan zonder ooit...” Mama’s stem in het salon wordt licht als een vlinder... ‘‘de man gekend te hebben.” Ik zeg: ‘‘Zottekonte, gij zijt nog in de fleur van uw leven en er zijn honderden mannen die liever een schone pak vlees hebben.”’ De dames van het Pakket van de Soldaat beaamden het.</span></p>
				<p class="wp-plat"><span>Tante Violet, in de fleur van haar leven, loerde bij het ovale raampje, haar brede rug was zwart, gesloten als van een non. ‘Hij is daar,’ siste zij. ‘Hij gaat naar de pastorie. Hij haast zich. ’t Is tijd voor het lof. Nee, hij haast zich niet. Hij trekt een takje onkruid uit en gooit het achter de haag. Hij heeft zijn sleutels niet bij zich. Ah, ja, toch wel.’ Zij kwam tot bij de kachel, deed haar potsierlijk hoedje af.</span></p>
				<p class="wp-plat"><span>Nonkel Florent zei dat hij niet lang kon wachten.</span></p>
				<p class="wp-plat"><span>‘O, maar ge moet blijven totdat Armand terugkomt,’ riep Meerke, ‘hij gaat het u nooit vergeven.’ Zij liet een reutelend geluid horen. Zij heeft zeven kinderen gehad van wie er vijf in leven gebleven zijn, de andere twee zijn vroeg gestorven – de tweeling net twee jaar – de tweeling werd blauw van het hoesten, hun keel groeide toe, liet slechts slijm door en lucht en dan niets meer, geen reutelend geluid meer.</span></p>
				<p class="wp-plat"><span>‘Armand gaat het heel erg vinden, hij ziet al zo weinig volk.’</span></p>
				<p class="wp-plat"><span>‘Nee, hij ziet geen volk in de vijf, zes cafés die hij per dag aandoet,’ zei Tante Violet. ‘Volk om serieus mee te spreken, wil ik zeggen.’</span></p>
				<p class="wp-plat"><span>‘In dat geval...’ zei Nonkel Florent en kreeg een Elixir d’Anvers. Hij vond het te zoet. Hij kreeg een glas Pils. Hij vond het te slap. Hij kreeg een Jenever. Die was goed.</span></p>
				<p class="wp-plat"><span>‘De Paus zou willen tussenkomen bij de gouvernementen, zijn gedacht willen zeggen over de toestand, maar hij mag niet van Mussolini, het verdrag van Lanteranen of Lateranen verbiedt dat hij zich bezighoudt met wereldlijke zaken.’</span></p>
				<p class="wp-plat"><span>‘Dat is maar best zo, Meerke. Want waar gaan we anders naar toe?’</span></p>
				<p class="wp-plat"><span>‘Dan moet Hitler zich niet bemoeien met de Kerk in Duitsland,’ riep Tante Violet. ‘In de Duitse kerken zit er altijd een politieman in burger die de gelovigen op zijn notaboekje schrijft.’</span></p>
				<p class="wp-plat"><span>‘Dan kunnen zij martelaren worden,’ zei Louis. Eén duif op het dak van de garage pikte nijdig naar de anderen. Waarschijnlijk was dat de duif Coco.</span></p>
				<p class="wp-plat"><span>‘Het is niet schoon van u, Louis, van te spotten met de katholieken,’ zei Meerke.</span></p>
				<p class="wp-plat"><span>‘Maar ik zei dat niet om te spotten,’ zei Louis verbouwereerd.</span></p>
				<p class="wp-plat"><span>Twaalf bruine koeien en een wit-zwarte, een Hollandse, zwalkten door de dorpsstraat, twee jongens op blote voeten sloegen ze met rijsjes.</span></p>
				<p class="wp-plat"><span>‘De Koning van Engeland heeft een magnifieke voyage in Amerika gedaan. Hij en de Koningin hebben thee gedronken bij de President.’</span></p>
				<p class="wp-plat"><span>‘In ’t Witte Huis?’ vroeg Louis.</span></p>
				<p class="wp-plat"><span>‘’t Zou kunnen,’ zei Meerke. ‘En niet alleen de thee kwam uit Londen, maar ook het water. Maar zij hebben dat water niet kunnen gebruiken, omdat de Amerikanen het eerst hebben laten onderzoeken, en er moeten beestjes in gezeten hebben, in ieder geval hebben zij door hun scheikundigen Amerikaans water laten namaken zodat de Koningin ’t verschil niet proefde. Zij was er van aangedaan, de Koningin.’</span></p>
				<p class="wp-plat"><span>‘Het was een delicate attentie,’ zei Tante Violet. ‘Wij Belgen, zouden daar ons broek aan vagen. Water is water, zouden zij zeggen bij ons.’</span></p>
				<p class="wp-plat"><span>‘Hitler heeft sedert dat hij aan de macht is vierhonderddertig redevoeringen gehouden. Ge moet het toch kunnen.’</span></p>
				<p class="wp-plat"><span>‘En iedere keer toch iets anders. Iedere keer moet er toch iets anders in zitten, in zo’n redevoering.’</span></p>
				<p class="wp-plat"><span>‘Ach, al lachend zegt de zot zijn mening,’ zei Nonkel Florent.</span></p>
				<p class="wp-plat"><span>‘En zo’n zot heb ik liever niet in mijn kot,’ zei Meerke.</span></p>
				<p class="wp-plat"><span>‘Toch schijnt het dat hij zou durven langs onze kant komen.’</span></p>
				<p class="wp-plat"><span>‘Ge hebt toch gehoord van die Duitse toerist die zijn paspoort moest laten zien van de gendarmen. ‘‘Kijk maar een keer goed naar mijn paspoort,” zei hij, ‘‘’t is de laatste keer dat ge ’t ziet, want binnenkort zijn </span><span class="wpt-cursief">wij</span><span> het die naar </span><span class="wpt-cursief">uw</span><span> papieren gaan vragen.”’ </span></p>
				<p class="wp-plat"><span>‘Komt dat tegen!’</span></p>
				<p class="wp-plat"><span>‘’t Schijnt dat ze in Duitsland met moeite te eten hebben. Ze maken margarine van een hoop chemische brol, geen druppelke melk komt er aan te pas. Resultaat: alleman mond- en klauwzeer.’</span></p>
				<p class="wp-plat"><span>‘En zodanig bezig met hun versterkingen dat ze daar zo veel volk naartoe moeten sturen dat er in de cafés van Berlijn geen garçons meer zijn.’</span></p>
				<p class="wp-plat"><span>‘En ’t vrouwvolk dat op ’t land moet werken, zodat ze niet voor hun kinderen kunnen zorgen.’</span></p>
				<p class="wp-plat"><span>‘Maar dan maken ze maar nieuwe kinderen. In ’t koren. Hè, Violet?’</span></p>
				<p class="wp-plat"><span>‘Maar, Florent, peins een keer aan iets anders.’</span></p>
				<p class="wp-plat"><span>‘De Duitsers gaan ons komen lastigvallen. Zij kunnen niet verdragen dat wij, Belgen, op ons gemak zijn </span><span class="wpt-cursief">entre nous</span><span>.’</span></p>
				<p class="wp-plat"><span>‘Wij hebben nooit andere landen lastig gevallen. In heel onze geschiedenis niet. Het zijn altijd de anderen geweest die hun miserie hier kwamen uitvechten.’</span></p>
				<p class="wp-plat"><span>De lucht werd schaliegrijs met blauwe schijnsels. ‘L’Heure bleue,’ zei Mama. Vaak had Louis bij valavond ‘l’heure bleue’ gefluisterd op de speelplaats, de perelaar werd een donkere sprietelige massa, een reusachtige spons, waarin nachtdieren wriemelden en Miezers, ongezien.</span></p>
				<p class="wp-plat"><span>‘Nee, ’t is te laat, ik moet de laatste trein halen,’ zei Nonkel Florent en dronk zijn laatste jenever uit. ‘Zeg aan uw charmante Armand dat ik op hem gewacht heb en dat ik niet content ben. Zeg dat hij in ’t vervolg mijn botten kan kussen.’</span></p>
				<p class="wp-plat"><span>‘’t Is zijn schuld niet,’ smeekte Meerke. ‘Hij let niet op de tijd. Hij vergeet waar hij is.’ Armand, de oudste, is haar zorgenkind, haar lieveling. (Als Mama dat broertje had gekregen, zou ik nu ook de favoriete zoon zijn.)</span></p>
				<p class="wp-plat"><span>Meerke liet weer het keelgeluid horen. Zoals de jakhals als hij zich verslikt in een te grote homp rotte zebra.</span></p>
				<p class="wp-plat"><span>Tante Violet legde haar breiwerk neer, zette haar goudomrand brilletje af. ‘Doet de complimenten aan uw moeder. Niet vergeten.’</span></p>
				<p class="wp-plat"><span>Nonkel Florent zei: ‘Allee, stel het wel.’ Toen werd hij gewaar dat Louis bestond, in het bijzonder en enkelvoudig en uniek, hij krabde in Louis’ haar, net als bij Tante Violet aan het station en gromde: ‘Allee, gastje. Salut. En dat ik geen klachten hoor!’ en daarin leek hij op Peter, die precies zo, bijna verlegen, als opperhoofd van de Seynaeves zou gegromd hebben, hier in het andersoortig boerenkinkelrijk van Mama’s voorvaderen.</span></p>
				<p class="wp-plat"><span>Na de karnemelkse pap zat Louis bij de dode kachel en keek de tijdschriften en krantenknipsels in die Tante Violet hem aanreikte en die over het leven, de dood en de begrafenis van Koningin Astrid gingen. Het papier was klam en rook naar de mottenballen in de kist met het blauwomrand etiket: </span><span class="wpt-cijfers">astrid</span><span>.</span></p>
				<p class="wp-plat"><span>‘Een zwaan uit het Noorden noemden zij haar, en het was waar. Het is dat Onze Lieve Heer haar zo rap mogelijk bij hem wilde roepen, anders is het niet te verklaren. Zij hadden zo’n gelukkig huishouden, Leopold en zij, zulke schone mensen, kijk hier, zij in ’t wit en hij in zijn uniform.’</span></p>
				<p class="wp-plat"><span>‘De lakeien van ’t kasteel van Laeken hebben het gezegd, nooit hadden ze woorden, die twee,’ zei Meerke.</span></p>
				<p class="wp-plat"><span>Toen Nonkel Armand niet kwam opdagen en Meerke zenuwachtig werd, zei Tante Violet terwijl ze boterkoeken at: ‘Gij zoudt hem beter één keer en voorgoed de les lezen, moeder. Maar ge durft niet. En hij, hij weet dat hij altijd gelijk krijgt van u en hij profiteert ervan.’</span></p>
				<p class="wp-plat"><span>‘Die jongen zou moeten trouwen, dat is alles.’</span></p>
				<p class="wp-plat"><span>‘Waarom zou hij? Hij wordt hier verzorgd lijk prins Karel, zijn eten staat gereed elke dag, ook al laat hij het uitdrogen, zoals nu weer, op de stoof. Zijn kleine was, zijn grote was, zijn kostuums, zijn plastrons, ’t wordt allemaal op tijd gewassen en gestreken en voor wie? Voor dat vrouwvolk waar heel de gemeente schande over spreekt en voor die meisjes die hij stekezot maakt zodat ze bij mij komen bleiren: ‘Violet, kunt ge geen goed woordje doen voor mij bij uw broer? Waarom doet Armand zo lelijk tegen mij, nu dat ik hem zijn goesting heb laten doen bij mij?’</span></p>
				<p class="wp-plat"><span>‘Violette, je t’en prie, devant le garçon...’</span></p>
				<p class="wp-plat"><span>‘Le garçon,’ zei Louis geeuwend. Zijn hete wang lag op zijn voorarm op de nikkelen stang van de kachel. Het werd zoel aangenaam grijs en lauw en donker, de Miezers fladderden geruisloos langs Tante Violet en Meerkes gekabbel in de lucht van de krantenknipsels, iemand trok aan hem en tilde hem half op, iemand met een rauwe, spotzieke stem die half sprak, half neuriede: ‘In zijn nestje moet dit ventje, zonder vestje, zonder hemdje.’</span></p>
				<p class="wp-witregel"><span> </span></p>
				<p class="calibre1"><span>Een vrolijke Nonkel Armand verscheen bij het ontbijt. Hij had een doorploegd gezicht vol lachrimpels, een lange bovenlip en leek op Marcel Kint, de Zwarte Adelaar van Zwevegem, zoals hij gefotografeerd werd na een eindspurt, stralend, oppersterk tussen de uitgeputte, amechtige sukkels. Nonkel Armands zwart, achterovergekamd haar zonder scheiding glinsterde van de brillantine. Hij pulkte aan de kalknagels van zijn tenen en zijn rauwe, doorrookte stem zei dat hij Louis zou meenemen achter op zijn moto een dezer dagen. ‘Wij gaan gas geven, vent!’ Toen krabde hij lang in de grijze krullen op zijn borst, at eieren met spek zonder één woord te richten tot zijn aanbiddende moeder, zijn jaloerse zuster. Zijn ogen waren kobaltblauw met zwarte wimpers die geverfd leken als die van Alfred Lagasse, tenor en Prins Sou-Chong. Toen hij op zijn motorfiets wegreed toeterde hij hartverscheurend lang, de dorpelingen vloekten of maakten een kruisteken.</span></p>
				<p class="wp-plat"><span>In de namiddag kwam Raf de Bock, de zoon van de ijzerwinkel, Louis bezoeken. Zij liepen als trapezisten op de treinrails. Raf zou als hij naar het college ging volgend jaar, bij de </span><span class="wpt-cijfers">ksa</span><span> ingelijfd worden, zei hij trots, met de metalen glans van de winkel van zijn ouders over zijn gezicht en handen.</span></p>
				<p class="wp-plat"><span>In het Gesticht had Louis beslist Raf tot Apostel uitgeroepen, zelfs in Rafs huidige staat van onschuld, onaangetast door list of voorzichtigheid want dat was te wijten aan zijn opvoeding in boerenbuitenscholen. Maar zijn fel verlangen om bij de Katholieke Studentenactie ingelijfd te worden stemde tot nadenken. De </span><span class="wpt-cijfers">ksa</span><span>, de schildwachten van Jezus Christus, verschilden niet zo erg van de scouts, zij hadden een groter ideaal, dat wel, maar dat was niet zo moeilijk, de scouts hebben géén ideaal, behalve dat van tenten optrekken en knopen leggen, scouts hadden een Franse lelie op de riem en werden overigens geregeerd door Engelsen (vanwege hun stichter Baden-Powell) die hun Engelse ceremonies opdrongen, thee drinken, onze stambroeders in Zuid-Afrika in concentratiekampen achter prikkeldraad laten verhongeren, onze geloofsbroeders in Ierland mitrailleren, </span><span class="wpt-cursief">fair play</span><span> mijn kloten.</span></p>
				<p class="wp-plat"><span>Raf en Louis kropen onder het verroeste prikkeldraad door, dwarsten een weide met koeien die naderden, maar zij liepen geen stap sneller. Louis’ hart bonsde. Het waren geen gevaarlijke stieren, natuurlijk niet, niet een van die gevaarten die boer Iwein-de-Koe had besprongen met beestachtige wellust en waarvoor de arme man tot het uur van zijn dood werd uitgelachen, maar de horens en de bloeddoorlopen ogen kwamen toch te dichtbij. ‘Melkfabrieken!’ riep Louis en bereikte het prikkeldraad.</span></p>
				<p class="wp-plat"><span>Langs de dreef, langs het preventorium waar rijkeluizen zonnebaadden in hun zijden pyjama’s, langs het voetbalveld van Bastegem Excelsior. Waar het gras hoog stond tussen schots-en-scheve struiken. Raf viel op zijn knieën, Louis deed hem na. Zij kropen door de struiken, naderden het kasteeltje in roze baksteen. ‘Niet zo vlug,’ snauwde Raf. Louis had natuurlijk nooit een wit hemd moeten aantrekken, aan camouflage moeten denken zoals Raf, die een donkergrijze trui aan had.</span></p>
				<p class="wp-plat"><span>Eigenlijk was het jammer dat hun expeditie overdag plaatsvond, anders hadden zij zich kunnen insmeren met modder. Alleen hun oogwit had geflikkerd in de schijn van het kampvuur. En de glans van zilverbuks en tomahawk. Op hun ellebogen sleepten zij zich voort, uit het kasteeltje noch uit de bijgebouwen was er iets te horen. ‘Zij zijn godverdomme niet thuis.’ Raf richtte zich op en liep dwars door de uitgedroogde beek, sloeg struiken weg en zonder zich om de gezwinde Sioux aan zijn zij te bekommeren rende hij ineens naar een eik. Uit de glas-in-loodramen van de eerste verdieping werd geen Winchestergeweer gericht. Het grint van de oprijlaan kraakte onder Louis’ schoenzolen, zijn mocassins had hij in de tent gelaten. Hij botste tegen Raf aan achter de eik. Louis kreeg een zet tegen zijn schouder, stond in de open, kwetsbare vlakte. Vlakbij stond een sportwagen met de linkerdeur open. Op de arduinen trap die naar het bordes leidde waren geen bloedsporen te ontwaren. Raf kwam zijn verkenner achterna. Uiterst nonchalant, met de handen in zijn broekzakken waarin hij waarschijnlijk zijn vingernagels tot bloedens toe in zijn broekzakken grifte ging Raf Louis voorbij. Louis stapte op Rafs schaduw. Het kasteeltje leek verlaten. Louis keek in een kamer.</span></p>
				<p class="wp-plat"><span>De linden geurden. Raf scharrelde in de vuilnisbak, zocht tussen conservenblikken, koffiedik, natte kranten, honderd bruine sigarettenpeuken en plukte er een iel, verfrommeld en gerafeld satijnen lapje uit. Het deksel van de vuilnisbak klapte dicht met een afschuwelijke metaalklank die vogels deed opfladderen, de slag van een zwaard op een kuras die stemmen wekte uit de kelderkeuken, een krakerige onzekere bas die onverstaanbaar vloekte en een schelle vrouwenstem die zei: ‘Och, Here!’ Een ogenblik zag het ernaar uit dat Raf het huis in zou rennen want de slungel deed een stap op de arduinen, bemoste trap en hield zich aan de verweerde leuning vast, maar gelukkig rende hij toen, zonder enige dekking, de struiken weer in.</span></p>
				<p class="wp-plat"><span>Ook op de eerste verdieping van het huis was lawaai te horen geweest, alsof men daar een kast verschoof. Toen de twee schamele overvallers hijgend en puffend in de droge sloot vielen, meisjesachtig giechelend, hoorden zij vanuit het onzichtbaar kasteel klaterende marsmuziek die vrij gauw vervangen werd door de vette trompetklanken die Peter ‘dierlijk’ noemde, die van Amerikaanse negers voortkwamen, en die als wij ons niet verweerden, onze beschaving zouden overwoekeren.</span></p>
				<p class="wp-plat"><span>De kamer die hij door de vervormende ruit van de erker gezien had in zijn bevende angstige verrukking was een hoge ruimte met een immense koperen kroonluchter van tientallen takjes en twijgen, matglimmende roodbruine stoelen met groene zittingen, een ovale tafel met een marmeren blad, de buste van een man met een pruik uit de tijd van Louis de zoveelste, het schilderij boven de schoorsteen van een naakte blonde vrouw op een heftig rood bed. Suzanna zonder de twee grijsaards. De glinstering van porselein in een sierkast. Een kruisbeeld van ouden antiek. Het slijk der aarde was daar kwistig gebruikt. In zo’n kamer, minus het schilderij van Suzanna, woonde Zijne Eminentie Hendrikus Lamiroy, bisschop van Brugge. Waarom ben ik geen rijke jongeling? Ik wil alles opgeven en Hem volgen maar moet ik dan niet eerst die rijke jongeling zijn in zo’n kamer? Raf sleepte met zijn voeten, af en toe sloeg hij met een boomtak de struiken plat.</span></p>
				<p class="wp-plat"><span>‘Zij was toch thuis, Madame Laura. Maar wij keren morgen weer. Ge moet haar gezien hebben vóór dat ge dood gaat. Met een beetje geluk hadden wij haar op ons dooie gemak op het terras kunnen zien zitten. Verstaat ge dat? Zij komt speciaal naar de buiten voor de verse lucht en om op haar gemak te zijn, zonder telefoon, zonder cliënten en zij is nog maar gearriveerd of ze sluit haar eigen op in haar slaapkamer. Zij wandelt nooit, meestal zit zij op haar lui gat sigaretten te roken in de veranda en af en toe in de schaduw op het terras. Maar wij laten ons niet afschepen, hè, Louis? Morgen gaan we d’r weer naar toe en voorzichtig deze keer. Wij kunnen een verrekijker meenemen. Want als ze ons ziet zou ze ons durven wegjagen of laten slaan door Holst. Want Madame Laura heeft geen klein beetje pretentie, zij heeft een groot gedacht van haar eigen en een mens vraagt zich af waarom eigenlijk. Wie peinst zij dat ze is? Zij is toch van klein volk, van de Vandeghinstes uit Meerhem. Haar vader heeft een attaque gehad als zij weggelopen is naar Brussel met al zijn spaargeld, adieu Vader en merci. Vraag het maar eens aan uw Nonkel Armand. Hij gaat het misschien niet willen geweten hebben, maar hij kent haar tot op de draad, Madame Laura, want hij is er zot van geweest een zomerlang, d’r was zelfs sprake van trouwen, een geluk dat het niet doorgegaan is want dat zou uw Nonkel zijn ongeluk geweest zijn, wat zeg ik? zijn dood, want uw Nonkel Armand, ge zoudt hem dat niet aangeven met zijn lachende muil, is veel te serieus. Ge zoudt denken dat hij alleen maar een charmante zwanzer is, maar waarom denkt gij dat hij zijn eigen zo in de drank smijt en in ’t slecht vrouwvolk? Omdat hij problemen heeft, Armand, ik zeg het u, en daarom is het maar best dat hij op tijd en stond geweten heeft wat voor een vlees hij in de kuip had met Madame Laura die de mannen verblindt met heel hare cinema.’</span></p>
				<p class="wp-plat"><span>Haar cinema, dat wist Louis, dat was wat vrouwen onder hun rokken hebben, dat waarvan de aanblik sommige mannen (zoals Nonkel Armand?) hun handen voor hun gezicht doet slaan, verblind als zij zijn door de scheur van een bliksem.</span></p>
				<p class="wp-plat"><span>Op het terras van het preventorium hield een verpleegster een bedpan in de ene hand en zwaaide hen toe met de andere.</span></p>
				<p class="wp-plat"><span>‘Vrouwen weten het verschil niet tussen goed en kwaad,’ zei Raf. Vanwaar kwam die zelfzekere wijsheid? Raf was misdienaar. Raf kreeg vaak rammel van zijn vader, de ijzerhandelaar, een mannetje met een Clark Gable-snor, die vaak hoofdpijn had. En als hij hoofdpijn kreeg, dan sloeg hij.</span></p>
				<p class="wp-plat"><span>Zij scheidden bij de dreef. Louis bleef even naar een blonde merrie kijken met vlassige plukjes aan haar enkels, hij riep haar maar zij kwam niet. Toen zag hij in de verte, tussen de acacia’s, Raf die aan het vodje dat hij uit de vuilnisbak gestolen had rook en erop knabbelde. Nee, hij was toch niet verkiesbaar als Apostel.</span></p>
				<p class="wp-witregel"><span> </span></p>
				<p class="calibre1"><span>Tante Violet zei dat Mama getelefoneerd had vanuit de Alpen waar zij uitrustte met haar vriendin Madame Esquenet. Zij had watervallen gezien, en reebok gegeten alhoewel het niet het seizoen was.</span></p>
				<p class="wp-plat"><span>‘Heeft ze nog iets bijzonders gezegd?’</span></p>
				<p class="wp-plat"><span>‘Wat zou ze moeten zeggen, manneke?’</span></p>
				<p class="wp-plat"><span>‘Heeft ze niet gevraagd hoe dat het met u ging?’</span></p>
				<p class="wp-plat"><span>‘Ja zeker. Ik heb haar gezegd dat we content waren dat ge hier logeerde. Dat ge gehoorzaam en beleefd waart.’</span></p>
				<p class="wp-plat"><span>‘Zei ze niets anders?’</span></p>
				<p class="wp-plat"><span>‘Maar wat dan, Louis?’ vroeg Tante Violet kribbig.</span></p>
				<p class="wp-plat"><span>‘Heeft ze dan geen groeten aan mij gedaan?’</span></p>
				<p class="wp-plat"><span>‘Natuurlijk, Louis, dat zei ik u toch.’</span></p>
				<p class="wp-plat"><span>‘Nee.’</span></p>
				<p class="wp-plat"><span>Mama had niets bericht over zijn vermoord broertje. Niet geïnformeerd naar Holst die de moord begaan had, Holst, de aartsengel die zijn gitzwarte vleugels heimelijk in het wit geverfd heeft, die de opdracht gekregen heeft van de hemelse krachten om Louis door dik en dun in weer en wind te beschermen tegen het kwaad, en die Mama’s kind met de duivelse sidderende wiekende vlerken de dood heeft ingewaaid opdat ik mij niet zou hechten aan dit broertje, hem niet gaarne zou zien, wat ik zeker gedaan had als hij in leven was gebleven. Zodat ik nu helemaal kan opgaan in de liefde van Onze Lieve Heer, wat mijn roeping is, ik vergeet het te vaak.</span></p>
				<p class="wp-plat"><span>Hij hielp Meerke erwtjes doppen. Zij zat haar grauwe, verschrompelde voeten te weken in een bad met </span><span class="wpt-cursief">Saltraten Rodell</span><span>. Louis trachtte, terwijl hij in het geniep van de erwtjes at, een glimp van de geheimzinnige dingen die Meerke haar ‘eksterogen’ noemde op te vangen, maar zij wikkelde (beschaamd?) haar voeten meteen in de geruite handdoek. Louis gooide het melkige water in de richting van Hector, de kalkoen, trof hem niet.</span></p>
				<p class="wp-plat"><span>‘Eindelijk is zij een keer verstandig, Constance. Zij zou dat meer moeten doen, Staf en heel zijn tralala in plan laten, gewoon op reis, want hele dagen eten koken en een vent zijn onderbroeken wassen, zijn kousen stoppen... O, ik ben gelukkig dat ik daaraan ontsnapt ben.’ Er hokten afgunstige Miezers in Tante Violets keel.</span></p>
				<p class="wp-plat"><span>‘Zij heeft nog geen kaartje gestuurd,’ zei Meerke. ‘En nochtans doet ze dat gewoonlijk direct als ze in den vreemde is.’</span></p>
				<p class="wp-plat"><span>‘Zij zal iets anders aan haar hoofd hebben,’ zei Tante Violet.</span></p>
				<p class="wp-plat"><span>‘Wij hebben magnifieke kaartjes in kleur gekregen van uw Mama,’ zei Meerke, ‘uit Holland, uit Lourdes, uit Parijs, de Sacré Coeur, het Pantheon, maar dat is lang geleden, hoe lang, Violet? Dat kaartje met Napoleon op zijn paard?’</span></p>
				<p class="wp-plat"><span>‘Ja, uit Parijs,’ zei Tante Violet kregelig, die alleen maar naar Fatima geweest was met de Bond der Vlaamse Onderwijzeressen. Zij had een Pruisisch blauwe haan in keramiek meegebracht, Nonkel Armand had hem in zijn armen genomen, en was ermee in het kippenhok gaan slapen, kakelend in zijn roes. ‘Een jaar of tien geleden.’</span></p>
				<p class="wp-plat"><span>‘O, maar wat ben ik een dwaze maagd!’ zei Meerke. ‘Het is niet moeilijk. Hoe oud zijt ge nu, Louis?’</span></p>
				<p class="wp-plat"><span>‘Elf geweest in april,’ zei hij tegen zijn zin.</span></p>
				<p class="wp-plat"><span>‘Al dat ge moet doen is optellen. Negen maanden meer. Potverdikke, wat ben ik toch soms een domme konte.’ Zij telden alle twee, Meerke en Tante Violet die op haar vingertoppen tikte met een ringvinger waar nooit een ring aan gezeten had, nooit zou zitten.</span></p>
				<p class="wp-plat"><span>‘Maar moeder,’ riep zij schel, ‘nu weet ik het weer, Constance heeft die kaart opgestuurd de </span><span class="wpt-cijfers">15</span><span>de juli, want er stond op dat de Parijzenaars in de straten dansten voor hun Quatorze Juillet en Constance had meegedanst om de inname van de Bastille in </span><span class="wpt-cijfers">1789</span><span> te vieren. Staf heeft er later nog over staan nukken omdat ze met een Tunesiër gedanst had.’</span></p>
				<p class="wp-plat"><span>‘Dat was de eerste keer dat uw Mama buiten België kwam. Zij was nerveus! Zij liep tegen de muren op! ‘‘Wat moet ik aandoen als wij naar de opera zouden gaan? Ge weet nooit. Of naar de Folies Bergère waar alle jonge trouwers naartoe gaan?” Het was de schoonste dag van haar leven.’</span></p>
				<p class="wp-plat"><span>‘Uw vader was toen ook gelukkig,’ zei Tante Violet. ‘Zij hielden elkaars handje vast, mijn zoetje alhier, mijn engelke aldaar. Maar zij zijn toch vroeger naar huis gekomen dan verwacht.’</span></p>
				<p class="wp-plat"><span>‘Te veel weelde waarschijnlijk,’ zei zij die Mama had gebaard.</span></p>
				<p class="wp-witregel"><span> </span></p>
				<p class="calibre1"><span>Mama heeft Papa, Constance Bossuyt heeft Staf Seynaeve voor het eerst gezien op de trein van Walle naar Gent. Op de achtergrond het met klimop en rozenstruiken opgekalefaterd station van Bastegem. Constance stapt op samen met Ghislaine, de dochter van de verfwinkel die vier jaar later gestorven is aan leverkanker terwijl die sloore nooit een druppel alcohol gedronken en zelfs geen chocolade gegeten had.</span></p>
				<p class="wp-plat"><span>Papa ging naar de drukkersschool. En Constance naar de Normaalschool omdat haar vader, de sasmeester Basiel Bossuyt, tot op zijn sterfbed (nadat hij uit de appelboom gevallen was) bevolen had: ‘Denk eraan, Amelie, dat ze aan de Staat geraken, alle vijf. Tenzij Berenice, die zal waarschijnlijk toch naar het klooster gaan. Maar de twee anderen in ’t onderwijs, veel vakantie, ’t is proper werk. En ge leert nog alle dagen bij samen met de kinderen.’ (Het merg was uit zijn ruggengraat gelopen, dat kunnen ze niet meer repareren.)</span></p>
				<p class="wp-plat"><span>Toen kwam het goddelijk want voorbestemd moment dat Constances blik die van Staf kruiste terwijl zij, spotziek lacherig brutaal boerenmeisje, het hoogste woord had in het compartiment (in het middengedeelte van de trein vanwege de veiligheid). De speelse maagd zag hoe de sproetige knul een halve-kilo-zak Lutti-caramellen op zijn schoot had. Zijn wangen bulten en bewegen. Dit duurt weken, en elke keer loopt het water uit haar mond. Hoe kon de snoeper het gretig gelonk van de snoepzuchtige ontwijken? Het duurde weken en toen zei Papa: ‘Gij kijkt zo raar naar mijn Lutti’s? Zoudt gij er soms eentje willen?’ De eerste woorden van Amor zijn pijlenarsenaal. Ghislaine vond het niet </span><span class="wpt-cursief">comme-il-faut</span><span>, maar Constance aanvaardt een Lutti en hij smelt in het zoetwatermeertje van haar mond en hij, bijna balorig van verlegenheid, houdt haar weer de gekreukelde papieren zak voor en zij neemt er maar meteen twee. Voor het station van Gent splitst het tramwezen zich.</span></p>
				<p class="wp-plat"><span>‘Au revoir, meneer.’ – ‘O, nee, à bientôt,’ zegt de student in de grafische ambachten op de rand van het baldadige, en ’s anderendaags wenkt hij haar vanuit een van stoom sissend raampje en offreert haar, behalve Lutti’s, roomsoezen en doopsuiker, marsepein en pepermunt, Ghislaine is wel verplicht, om hem geen affront aan te doen, om mee te kauwen en te zuigen, ’s anderendaags is er pruimentaart waarvan hij beweert dat zijn moeder die speciaal gebakken heeft maar is hij onnozel of wat? Wij kunnen toch de blauwe krullettertjes lezen, schuin in een hoek van het getand papier, Patisserie Merecy, Walle. Vijftien kilometer is het van Bastegem naar Gent en Constance wordt getemd op die afstand, zij hapt toe, elke keer in de volgende dagen.</span></p>
				<p class="wp-plat"><span>Ghislaine verklapt het aan Berenice en Berenice aan haar ouders. Basiel Bossuyt, die dezelfde puntige snor tracht te kweken als Wilhelm </span><span class="wpt-cijfers">ii</span><span> die in zijn Hollandse ballingschap hout hakt elke morgen vóór zijn villa, Basiel Bossuyt, die de Kaiser heeft bevochten door te spioneren voor de Geallieerden vanuit zijn ideale positie als sasmeester, zegt dat die gast uit Walle zich moet presenteren op het Sashuis, zondagnamiddag om vier uur dertig.</span></p>
				<p class="wp-plat"><span>‘Het is een van die seigneurtjes met veel drinkgeld, ik ga hem een keer onder de loep nemen.’</span></p>
				<p class="wp-plat"><span>‘Die peinzen dat ze zich van alles mogen permitteren tegenover meisjes van de buiten,’ zegt Meerke.</span></p>
				<p class="wp-plat"><span>‘Hij is dus van Walle,’ zegt Basiel Bossuyt nadenkend, zijn pijp walmt.</span></p>
				<p class="wp-plat"><span>‘Precies,’ roept Meerke. ‘Een die te stom is om in zijn eigen stad te studeren en die in alle scholen van Walle buitengevlogen is en daarom naar Gent moet met de trein, met zakken vol caramellen om ’t vrouwvolk te verleiden. Zij is veel te jong.’</span></p>
				<p class="wp-plat"><span>‘Doe niet zo kwezelachtig,’ zegt Basiel Bossuyt, maar Meerke kan het niet laten, Pastoor Mertens die nog maar pas geïnstalleerd is, wordt geraadpleegd. ‘Madame Bossuyt, uw man heeft gelijk dat hij de situatie wil overzien. Het is veiliger dat die jongen naar uw huis komt dan dat hij samen met uw dochter na de lesuren rondhangt in slechte gelegenheden te Gent. Ondertussen zal ik eens informeren bij de deken van Walle uit wat voor een soort familie die jongen komt, en of hij serieuze intenties heeft.’</span></p>
				<p class="wp-plat"><span>Constance prevelde ’s anderendaags hoogrood, quasi-nonchalant dat als het Staf uitkwam hij het vieruurtje kon komen gebruiken zondag in het Sashuis.</span></p>
				<p class="wp-plat"><span>Hoe moet Papa niet gehuppeld en gedanst hebben tussen de denderende drukmachines van zijn school! Hoe trilde de zethaak niet in zijn inktbevlekte hand! Die zondag bracht hij een bos viooltjes mee voor zijn duifje, een boeket roze rozen voor Meerke – want hij is van Walle, vergeet dat niet, Walle vlak bij de Franse grens, ge voelt dat, een zekere chic, savoir-vivre, frivoliteit en pretentie, in Walle kent men zijn wereld, vandaar de roze rozen– en een doos Hollandse sigaren voor Mama’s vader die wijst en zegt: ‘Zet u. Kunt ge whisten?’ Mama’s zusters komen o zo toevallig in de woonkamer en geven een zedig handje aan de snoepdolle vreemdeling. Zij vinden hem maar raar en blood, zeggen ze aan hun zuster, die dat ook vindt, het liefst die whistende (die overigens verpletterd wordt door haar gewiekste ouders) zo snel mogelijk ziet verdwijnen. De twee volgende zondagen zit hij er weer. Rozen en sigaren, en voor haar een veldboeket dat hij nooit zelf heeft bijeengegaard zoals hij zegt.</span></p>
				<p class="wp-plat"><span>Zij gaat met Ghislaine in het achterste compartiment van de trein zitten maar hij vindt haar, met likeurbonbons, borstplaat en Haagse hopjes.</span></p>
				<p class="wp-plat"><span>De volgende zondag is zij niet in de woonkamer van het Sashuis. Vanuit de slaapkamer die zij met Berenice deelt heeft zij hem zien komen, bloemen tegen de borst, aktetas in de hand en met die onverbiddelijke onherroepelijke puntschoenen in haar richting schrijdend, naar haar die droomt van een arrogant uit een oesterkleurig sigarettenpijpje rokend Zuiders type dat de rook wegwuift voor haar verhit gezicht en dan ‘Marinella’ zingt met de fluwelen stem van Tino Rossi en dan tegen de deurpost leunt met een smokingschouder en onbeschaamd ergerlijk zelfverzekerd met een gesluierde stem zegt: ‘Komt gij eens hier, schoon wijveke.’</span></p>
				<p class="wp-plat"><span>Zij hoort terwijl zij de deurklink vasthoudt vragen: ‘En waar is Constance?’ en de verontschuldigingen van haar moeder die haar handen aan haar schort moet afwrijven en het triomfantelijke gekef van Violet, de ingetogen mildheid van Berenice en haar bedaarde vader die zegt: ‘Constance is een beetje ziekjes.’ ‘Kom, vader,’ zegt Violet, ‘kom kom, val toch met de deur in huis. Zij wil hem niet zien, amen en uit.’ Waarop de bloemenman dapper slikt en zegt dat het jammer is want hij had net een passend cadeau meegebracht. ‘Ah, dat is iets anders,’ zegt Meerke. ‘Een schone cadeau,’ zegt de onzichtbare pretendent. Constance perst haar sierlijk roze oor, haar bruine wilde krullen tegen de deur maar nu is er alleen het geschraap van stoelen, het gekraak van pakpapier te horen en dan een veelvoudig gekerm en gegrom van verbazing en bewondering. Zij tintelt van nieuwsgierigheid. Zij denkt dat het een ring is, alhoewel Staf niet het type is om haar dit voortvarend op te dringen.</span></p>
				<p class="wp-plat"><span>‘Constance!’</span></p>
				<p class="wp-plat"><span>‘Laat me gerust!’ loeit ze tegen de beige gelakte deur.</span></p>
				<p class="wp-plat"><span>Haar moeder komt en legt haar oor tegen het paneel van de deur aan de andere kant.</span></p>
				<p class="wp-plat"><span>‘Laat me gerust! Waarom ik? Wat heb ik meer dan andere vrouwen?’</span></p>
				<p class="wp-plat"><span>‘Ge zoudt toch ten minste goedendag kunnen komen zeggen. Al is het maar één minuutje. Hebt gij dan géén manieren, lompe boerentrien die ge zijt!’</span></p>
				<p class="wp-plat"><span>‘Nee!’</span></p>
				<p class="wp-plat"><span>‘Constance, moet ik komen?’ brult haar vader.</span></p>
				<p class="wp-plat"><span>‘Laat haar maar,’ zegt hij die een cadeau gebracht heeft. ‘Ik ga al. Ik ga wel. Ik heb het verstaan, goed verstaan.’</span></p>
				<p class="wp-plat"><span>Zij zit in het voorste compartiment. Ghislaine op haar uitkijkpost bericht dat Staf meteen naar het middengedeelte van de trein gelopen is, links noch rechts geloerd heeft, haar niet gezocht heeft. Hij had wel een zak Lutti’s bij zich, van ongeveer een kwart kilo. En de laatste, de volgende zondag ziet zij hem weer vanuit haar en Berenice’s meisjeskamer, zijn tred is beslist, zijn week gezicht in een strenge plooi, het rozenboeket als een knuppel in zijn hand. Hij zakt in de rotanstoel en spreekt. Hij wil een laatste keer met haar spreken. Hij wil met haar trouwen. Zij heeft zijn hele leven veranderd ten goede. Zij heeft hem verblind voor de rest van zijn leven op aarde.</span></p>
				<p class="wp-plat"><span>‘Ik wil u niet zien!’ schreeuwt Mama in het trappenhuis.</span></p>
				<p class="wp-plat"><span>Hij stort zich uit zijn stoel, omhelst de knoestige artritische knieën van haar die zijn grote liefde heeft geworpen. Basiel snuift misprijzend. Hij zou de smeulende kop van zijn pijp in het dunne haar van de knielende willen uitkloppen. ‘Ik kan het niet helpen,’ snottert de jonge Staf en heeft voordien maar één keer zo gesnikt, toen hij niet ingezet werd in de match tussen de reserves van Walle Sporting Club en de juniores van de Athletic Association Ghent.</span></p>
				<p class="wp-plat"><span>‘Constance,’ beveelt Basiel Bossuyt.</span></p>
				<p class="wp-plat"><span>‘Constance, alstublief!’ krijst Meerke.</span></p>
				<p class="wp-plat"><span>Staf klautert moeizaam overeind en zegt met een wanhopige grimas: ‘Het zij zo.’ Hij wandelt het huis uit, klimt over de lage doornhaag en daalt de berm af naar de Leie. Na tien minuten ziet Mama Papa’s strohoed met het blauwe lint (de kleur van Onze Lieve Vrouw) op het water van de Leie drijven en verroert geen spier. Het gezin evenwel onder haar voeten is de stille man gevolgd en bespiedt hem tussen de bonepersen. Hij zit op tien meter van het kolkende ruisende water van het sas en haalt een pistool te voorschijn en houdt het vóór zich alsof hij er baarsjes mee wil schieten.</span></p>
				<p class="wp-plat"><span>De zusjes Berenice en Violet kletteren kermend de trappen op. ‘Hij wil zijn eigen doodschieten.’</span></p>
				<p class="wp-plat"><span>‘Zijn bloed zal over ons neerkomen,’ krijt Berenice.</span></p>
				<p class="wp-plat"><span>‘Hij doet het toch niet.’</span></p>
				<p class="wp-plat"><span>‘Maar als hij het toch doet?’</span></p>
				<p class="wp-plat"><span>‘Dan had hij het al gedaan. Hoort gij een schot?’</span></p>
				<p class="wp-plat"><span>‘Constance, moet ik komen?’ briest Basiel Bossuyt.</span></p>
				<p class="wp-plat"><span>Dit gejengel, gelamenteer, geweeklaag blijft een uur duren en volgens de Bossuyts werd onder de druk van hun aanhoudend geluid de grendel van de deur geschoven. Maar ik weet beter. Holst klom aan de achterkant van het huis op een ladder en wipte door het raam. Hij kauwde op een grasspriet en zei tot mijn verbijsterde Mama: Gij triestige truttige troela, zijt ge niet beschaamd? Ik ben beschaamd in uw plaats. Voor één keer dat er u iemand gaarne ziet, ge zoudt op blote knieën die mens om vergiffenis moeten vragen, ja, gij die boekjes leest en films ziet over liefde en dan schreit van aandoening, gij hebt het hier onder uw snotneus en ge wilt het niet erkennen, blinde geit. – Waarom trouwt gij niet met mij, Holst, ik zou het liever hebben. Wij kunnen deze week nog naar de pastoor en naar het gemeentehuis gaan. – Ik zou niet liever willen, Constance, maar ge weet, ik heb mijn kalm maar toch vurig hart verpand aan Madame Laura van ’t Kasteeltje. – Het een sluit het andere niet uit. Ge moogt blijven verpanden als wij getrouwd zijn. – Nee, Constance, zo zijn wij niet getrouwd. Daarbij, ge weet dat ik niet licht spreek als ik zeg dat gij voor die man voorbestemd zijt. Ga naar hem toe want elk moment kan ’t schot weerklinken, ik heb het al gehoord met mijn engeloren die geen verschil weten tussen gisteren en morgen. En ik ga u een plezier doen, ik ga dag en nacht ongezien onhoorbaar over uw eerste en waarschijnlijk enige kind zorgen, het zal Louis heten of Lodewijk, lijk dat ge wilt, en er zal hem nooit iets overkomen, hoogstens een gebroken rib of twee en een griepje. – Meent ge dat serieus, Holst? – Erewoord, zegt Holst en vouwt zijn vleugels dicht rond zijn reuzentorso en Mama hoort het gewijde ruisen, zij doet de grendel van de deur en met haar gesperde, gevaarlijk grijze geitenogen gaat ze naar het sas, zij merkt niet dat haar als Apaches juichende zusters haar meesleuren, Constance Bossuyt valt in Staf Seynaeves armen, terwijl de rondvaartboot ‘De Schelde’ over de Leie komt gevaren met joelende katijven, fluitende kinkels die het liefdespaar gore gelukwensen toeroepen. Zo wordt hij geboren, die het zal opnemen tegen alle prinsen van de duisternis, Louis de Schone.</span></p>
				<p class="wp-plat"><span>‘Reizen, reizen,’ zei Tante Violet, ‘ik droom er ook van.’</span></p>
				<p class="wp-plat"><span>‘Dromen zijn bedrog,’ zei Meerke.</span></p>
				<p class="wp-plat"><span>‘Niet dromen ook,’ zei Tante Violet.</span></p>
				<p class="wp-witregel"><span> </span></p>
				<p class="calibre1"><span>Hij liep met Raf langs het voetbalveld dat er verlaten bij lag.</span></p>
				<p class="wp-plat"><span>Een eenzame man met een regenjas en een vilten deukhoed stond in de goal, benen wijd gespreid. Hij ving onzichtbare ballen op tijdens een onbestaande oefenwedstrijd.</span></p>
				<p class="wp-plat"><span>‘Dag, meneer Morrens,’ zei Raf beleefd.</span></p>
				<p class="wp-plat"><span>‘Bastegem Excelsior!’ riep de man alsof er net een doelpunt was gemaakt. ‘Naar de Tweede Divisie!’ schreeuwde Raf. De man lachte breed. Zijn tong, beslagen en gepunt, bleef op zijn onderlip hangen.</span></p>
				<p class="wp-plat"><span>‘Zeg dat wel, zeg dat wel,’ zei hij en schopte in het zandig stof voor de goal, een naakte plek in de groenig-grijze weide. Toen streelde hij een van de doelpalen.</span></p>
				<p class="wp-plat"><span>‘Jantje Vandervelde,’ fluisterde Raf.</span></p>
				<p class="wp-plat"><span>‘Hier,’ zei de man, ‘heb ik in het jaar Vijfendertig een corner zien ingaan van Jantje Vandervelde. Die corner had zo’n schoon effect dat hij er direct indraaide zonder dat iemand er aan geweest was.’</span></p>
				<p class="wp-plat"><span>‘Gaat ge nog een Engelsman kopen, meneer Morrens?’ Uitermate slaafs vroeg Raf dat, dat voorspelde iets kwalijks.</span></p>
				<p class="wp-plat"><span>‘Het is de moment niet, jongen,’ zei de op zijn tenen wippende man. ‘Toch zijn de jonge Engelse voetballers de beste van de wereld.’</span></p>
				<p class="wp-plat"><span>‘En voor u is dat maar een checkje uitschrijven, meneer Morrens.’ De man raakte zijn tenen met zijn vingertoppen, fabelachtig bleef de vilthoed zitten, de vingertoppen beroerden het zand naast de schoenen. Raf wachtte tot de man zich na tien forse strekkingen oprichtte, zich vasthield aan de doelpaal.</span></p>
				<p class="wp-plat"><span>‘En ’t zou ook goed zijn voor uw Engelse uitspraak, want een taal dat moet ge onderhouden.’</span></p>
				<p class="wp-plat"><span>‘Jongen,’ zei de man. ‘Heb ik nog niet genoeg miserie gehad?’</span></p>
				<p class="wp-plat"><span>‘Ge moet er iets voor over hebben,’ zei Raf.</span></p>
				<p class="wp-plat"><span>‘Wij moeten dringend een linksback hebben en ik weet een gastje zitten bij Chelsea, een droom,’ zei de man dromerig.’</span></p>
				<p class="wp-plat"><span>‘Wel, wat belet u om...’</span></p>
				<p class="wp-plat"><span>De man zuchtte diep, liet de paal los. ‘Nooit meer,’ zei hij. Hij onderzocht Louis, die even heel heftig hoopte dat hij een mogelijke linksback zou zijn. Later. Niet in de voorhoede, daar ben ik nooit snel genoeg voor.</span></p>
				<p class="wp-plat"><span>‘Hij zit op ’t pensionaat,’ zei Raf.</span></p>
				<p class="wp-plat"><span>‘Niet lang meer,’ zei Louis meteen.</span></p>
				<p class="wp-plat"><span>‘Bij de nonnekes,’ zei Raf.</span></p>
				<p class="wp-plat"><span>‘Dat is iets anders,’ zei de man. ‘Conditie, dat leert ge niet bij de nonnen. U kapot lopen en in ’t wilde weg schoppen, ja, dat wel, maar geen conditie.’</span></p>
				<p class="wp-plat"><span>‘En de Engelsen,’ zei Raf, ‘beginnen direct met conditie, hè?’</span></p>
				<p class="wp-plat"><span>‘Van jongs af aan. En vooral,’ hij stak zijn vinger resoluut in Louis’ richting, ‘de Engelsen zoeken hun jonge gasten bij ’t werkvolk, dat is ’t belangrijkste, want met fils à Papa’s komt ge in nesten. Geen blauw bloed. Vooral niet. Het blauw bloed kunnen we beter golf en cricket laten spelen. Of tennis. Ik weet er alles van. Want ik heb het geprobeerd.’</span></p>
				<p class="wp-plat"><span>‘Dat kan niemand ontkennen,’ zei Raf. ‘Die laatste gast die ge gekocht hebt en waar dat ge zoveel miserie mee gehad hebt, was dat geen baron?’</span></p>
				<p class="wp-plat"><span>‘Een </span><span class="wpt-cursief">earl</span><span>,’ zei de man en het dromerige kreeg weer de bovenhand, hij verjoeg het door de handen in de heupen te slaan, zijn bovenlijf een cirkelvormige beweging op te leggen. ‘Een </span><span class="wpt-cursief">earl</span><span> die mijn ondergang geweest is. Twee weken in de Nieuwe Wandeling van Gent, op water en brood. Was notaris Baelens niet tussengekomen met zijn Liberalen, tot aan de minister, ik zat er nog, tussen de moordenaars en de brandstichters. Alleen maar omdat ik opgekomen ben voor de belangen van Bastegem Excelsior en de belangen van die jonge gastjes die uitgebuit worden.’</span></p>
				<p class="wp-plat"><span>‘Maar die </span><span class="wpt-cursief">earl</span><span> werd niet uitgebuit,’ zei Raf slaafs aarzelend.</span></p>
				<p class="wp-plat"><span>‘Mijn enige fout is dat ik te vriendelijk ben geweest, te goedgelovig, te veel liefde heb gehad voor de opkomende jeugd, dat is een grote fout de dag van vandaag.’</span></p>
				<p class="wp-plat"><span>Hij richtte zijn onderzoekende ogen lang op Raf, wat hij zag beviel hem niet. Raf grijnsde hem toe en trok Louis dan mee bij zijn mouw.</span></p>
				<p class="wp-plat"><span>‘Allee, meneer Morrens, </span><span class="wpt-cursief">goodbye</span><span>.’</span></p>
				<p class="wp-plat"><span>‘Naar de Tweede Divisie!’ gilde de man hem achterna en schopte wild in de lege lucht.</span></p>
				<p class="wp-plat"><span>Mijnheer Morrens woonde bij zijn moeder en had miljoenen geërfd van zijn vader, de textielfabrikant. Het grote leed van zijn leven was dat hij, na een schunnige geschiedenis waarover Raf niet wou uitweiden – ‘later ga ik u dat eens haarfijn vertellen’ – en waardoor hij in de gevangenis was beland, nooit meer op de training of de matches van zijn beminde ploeg mocht komen. Wel werd hem toegestaan de clubkassa te spekken en aan de bestuursvergaderingen deel te nemen.</span></p>
				<p class="wp-plat"><span>Madame Laura was er niet. Het huis doodstil, zinderend leeg.</span></p>
				<p class="wp-plat"><span>Volgens boer Santens, listig ondervraagd door de frettige Raf, was zij deze week op een nacht in een taxi aangekomen met een hooggeplaatst persoon en twee jonge vriendinnen. Het gewone geschreeuw en gerinkel van glazen en schetterende dansmuziek was te horen geweest. Vanaf zijn akker, bij dageraad, had boer Santens Holst gezien die de chique witharige heer-uit-de-stad half-gesleurd half-gedragen had naar de taxi. En de twee vriendinnen? Een uur of drie later, verfomfaaid vertrokken in een andere taxi samen met Madame Laura. Hoe zag Madame Laura eruit? Daar was niets aan te zien, misschien een beetje bleek, maar rechtop in haar witte mantel. Die met de grijze kraag van vison? Nee, die witte bontjas, een soort konijnenvel. Weet ge zeker dat het een andere taxi was? Want als het dezelfde was zitten zij met zijn allen hier niet ver vandaan, misschien bij professor dokter Vandenabeele, ook een amateur van feestjes, en het is normaal, zelfs de geleerdste en vroomste en oprechtste Vlaming moet, als hij een hele dag in die vrouwen heeft staan snijden en naaien en oplappen ’s avonds een verzetje hebben.</span></p>
				<p class="wp-plat"><span>‘Een andere taxi,’ zei Raf peinzend toen hij met Louis terug naar het dorp liep.</span></p>
				<p class="wp-plat"><span>‘Dus weer naar haar appartement in Brussel.’ ‘Waar is Holst nu?’ vroeg Louis. ‘O, die zal weer aan het zwerven zijn in de bossen om de sigarenrook van Madame Laura haar vooraanstaande cliënt uit zijn lichaam te verjagen in de verse lucht. Ieder potje vindt zijn dekseltje, zeggen ze, maar ik heb het toch nog niet veel zien gebeuren. Zoals Holst nu, een bosmens die vanaf zijn veertien jaar zot is van Madame Laura en die haar schoenen kuist, haar op handen draagt en als het te pas komt ook haar cliënten, wat kan er daaruit voortkomen? Vooral daar Madame Laura een hete is.’</span></p>
				<p class="wp-plat"><span>Madame Laura die van binnenin zo koortsig ontvlamt dat haar jas van konijnenvel in brand schiet, vlammen uit haar middenrif, goud en rood en walmen zoals bij Jeanne d’Arc, smartelijk huilend naar haar biechtvader.</span></p>
				<p class="wp-plat"><span>‘Zij kan ook geen dag rustig thuis blijven,’ zei Raf bij de spoorbomen.</span></p>
				<p class="wp-plat"><span>‘Dat zegt Pascal, alle ellende komt omdat de mens geen vierentwintig uur in zijn kamer kan blijven.’</span></p>
				<p class="wp-plat"><span>‘Pascal Geeraardijn?’</span></p>
				<p class="wp-plat"><span>‘Nee, de filosoof.’ Zuster Kris had er over verteld, over zijn rekenmachine, en hoe hij zijn werelds leven vaarwel zei en hoe ziek hij was, vandaar dat hij zo goed de miserie en de grootheid van de mens kon voelen.</span></p>
				<p class="wp-plat"><span>‘Zo’n hete,’ zei Raf, ‘dat ze haar eigen zusters niet gerust kon laten,’ en Louis begreep het niet. Het was waarschijnlijk iets als de felle koppige rusteloosheid van Zuster Sint Gerolf die om die heetheid door haar zusters gegijzeld werd. Uw eigen zusters niet met rust laten, pesten, folteren met uw godsvrucht en de eisen van uw ziel.</span></p>
				<h2 class="wp-kop" id="toc-anchor-3"><span class="wpt-cijfers">XXI Nonkel Armand</span></h2>
				<p class="calibre1"><span>Het werd frisser ’s avonds en omdat de winter ineens voor de deur kon staan breide Meerke een trui voor Nonkel Omer die een dezer dagen terug zou komen van het Albertkanaal. Tante Violet plooide en knipte pakpapier dat omgetoverd werd in strakke omslagen voor de boeken van de bibliotheek. Louis mocht er de paarsomrande etiketten op plakken, dan schreef zij er met de ronde pen de titels en de nummers op, ‘De lotgevallen van Broeder Alfus’, ‘Vader Regeltucht’, ‘Hoe bestrijden wij onze Ikzucht’, ‘De Loteling’. Louis’ tong had een klef vliesje gekregen van de lijm. Tante Violet had hem verboden in de boeken te kijken, want zij hoorden in de afdeling van de volwassenen. Hij herkende </span><span class="wpt-cursief">De Bliekaerts</span><span> van Edward Vermeulen, een boek dat Papa wel tien keer gelezen had. Vermeulen, ook genoemd Warden Oom, was een favoriet auteur van Papa omdat hij steevast onder elk van zijn titels schreef: ‘Uit ons volk, voor ons volk.’ Er kwamen veel boeren in voor die opeens tierden en met de vuist op tafel sloegen dat de potten dansten, vervloekingen en verwensingen uitend. </span><span class="wpt-cursief">De Zotte van het Abeelenhof</span><span>.</span></p>
				<p class="wp-plat"><span>‘Later, als gij onderscheidingsvermogen hebt, dan moogt ge lezen wat gij wilt. Nu zouden ongeschikte boeken alleen maar uw ziel schaden,’ zei Tante Violet.</span></p>
				<p class="wp-plat"><span>‘Als ge iets leerzaams wilt lezen, boven liggen nog een heleboel boeken van Nonkel Omer zijn studietijd. Geschiedenis en aardrijkskunde,’ zei Meerke.</span></p>
				<p class="wp-plat"><span>‘Ik ken alle hoofdsteden van Europa,’ zei Louis en raffelde ze af. Hij was aan Litauen Litouwen, Letland Riga, toen Nonkel Armand binnengestommeld kwam. Meerke stond meteen op. ‘Wij hebben gewacht met eten, ik moet alleen nog de koteletjes bakken.’</span></p>
				<p class="wp-plat"><span>Nonkel Armand kwakte in de piepende rotanstoel, starogig, kwijlend. ‘Olala, olala,’ bracht hij uit en streek zijn glimmende zwarte platte haren platter.</span></p>
				<p class="wp-plat"><span>‘Ik ben toch thuis geraakt.’ Een verzadigde uitdrukking gleed over zijn gezicht. Hij probeerde tevergeefs zijn bottines los te knopen. Louis wou helpen, maar Tante Violet zei vóór hij een beweging had gedaan. ‘Gebaar dat ge hem niet ziet.’ Meerke kletterde met potten en pannen. Nonkel Armand sliep.</span></p>
				<p class="wp-plat"><span>‘Polen Warschau, Roemenië Boekarest, Hongarije Boedapest...’</span></p>
				<p class="wp-plat"><span>‘Picardie,’ zei de slaapdronken stem. Het geplooi en geritsel van Tante Violets bibliotheekpakpapier.</span></p>
				<p class="wp-plat"><span>‘Pi-car-die.’ Nonkel Armand trok moeizaam zijn bloeddoorlopen ogen wijd open, beval: ‘Wel, welweter, wat is de hoofdstad van Picardie? Nee, eerste vraag: Wáár ligt Picardie?’</span></p>
				<p class="wp-plat"><span>Met een kwieke verrekijker de kaart van Europa afzoekend, staatkundig, schaal: honderd achtentwintig miljoen. Rechts in het eigeel: Rusland, Noorwegen in het roze als België en Griekenland, Finland, Frankrijk en Polen in het groen van jonge haver, onooglijke wijnrode stipjes: Monaco, Andorra, Danzig en een minuscuul blaadje veldsla: Luxemburg.</span></p>
				<p class="wp-plat"><span>Pi-Picardie.</span></p>
				<p class="wp-plat"><span>‘Het ligt niet in ons werelddeel,’ zei Louis. Nonkel Armand lachte als de Zotte van het Abeelenhof, het ging over in gerochel.</span></p>
				<p class="wp-plat"><span>‘Laat hem,’ zei Meerke die met de borden aankwam.</span></p>
				<p class="wp-plat"><span>‘Gebaar dat ge hem niet hoort,’ zei Tante Violet.</span></p>
				<p class="wp-plat"><span>Ook nu, ook hier vernederd. Op de top van zijn kunnen wordt de aardrijkskundige belaagd. Hebben de Duitsers in de laatste maanden Oostenrijk (in het rood oker gekleurd), Tsjechoslowakije (in het violet) gesplitst, verdeeld in staten met nieuwe hoofdsteden, waarom werd ons dat niet gemeld in het Gesticht? Of had ik het al een hele tijd moeten opvangen in de radio in plaats van te huppelen bij de </span><span class="wpt-cursief">Ramblers</span><span>. Hulpeloze woedende Mercator.</span></p>
				<p class="wp-plat"><span>‘Picardie bestaat niet,’ zei hij uitdagend. ‘Picardie,’ dreinde hij smalend.</span></p>
				<p class="wp-plat"><span>‘O nee?’ Nonkel Armand was klaarwakker, hij haalde een sigaret te voorschijn, duwde haar tegen de rode hete pot van de kachel. ‘Zal ik u eens het volkslied van Picardie vóórzingen?’ grinnikte hij verwaten, een Leliaertse edelman die de onwetende volksjongen in het jonge haverveld wou tarten met zijn onheldere bariton die uithaalde over rozen in Picardie.</span></p>
				<p class="wp-plat"><span>Meerke gaf haar dronken lievelingszoon een por. ‘Schei uit, wat moeten de mensen in de straat wel peinzen!’</span></p>
				<p class="wp-plat"><span>‘</span><span class="wpt-cursief">Le pic-hardi</span><span>, dat zou u op een spoor moeten zetten, welweter, de stoutmoedige piek.’</span></p>
				<p class="wp-plat"><span>Tante Violet plette een stapel gekafte boeken tegen haar borst. Het balkon van Europa. Wáár lag het confettivlekje Picardie? De oude Hottentot bleef grijnzen. Ik sta voor aap.</span></p>
				<p class="wp-plat"><span>‘In Australië zijn koala’s, panda’s en kangoeroes,’ zei Louis. Nonkel Armand, kluivend aan zijn kotelet, hield het kromme botje, boemerang, sierlijk vóór zijn kin. ‘Dat is waar, maar daar vraag ik niet naar.’</span></p>
				<p class="wp-plat"><span>‘Waar is Picardie?’ zei Louis gelaten.</span></p>
				<p class="wp-plat"><span>‘Knoop het goed in uw oren. Op de weg naar Hingene, even voorbij de Molens, dan het eerste straatje rechts, na de populieren, vlak tegenover de tegelfabriek.’</span></p>
				<p class="wp-plat"><span>‘En daar halen zij zijn zakken leeg zonder dat hij het weet met zijn zat hoofd.’</span></p>
				<p class="wp-plat"><span>Tante Violet at haar vierde kotelet, ‘maar het zijn kleintjes,’ in het putje van haar kin brandde een diamantje vet.</span></p>
				<p class="wp-plat"><span>Dat Nonkel Armand, een bijna veertigjarige die gestudeerd had voor landbouwingenieur, hem zo in de luren had gelegd, het walgelijk café ‘Picardy’ op één lijn had gesteld met de mysterieuze, beloftevolle, welluidende hoofdsteden van het veelkleurig Europa, het deed Louis trillen van woede. </span><span class="wpt-cursief">Toujours sourire.</span></p>
				<p class="wp-plat"><span>‘Ik ben naar het kasteeltje geweest,’ zei hij.</span></p>
				<p class="wp-plat"><span>‘Welk kasteeltje?’ vroeg Tante Violet alsof zij het niet wist, alsof hij Castel Gandolfo bedoelde.</span></p>
				<p class="wp-plat"><span>‘Van Madame Laura, die hete.’</span></p>
				<p class="wp-plat"><span>Meerkes hoofd werd naar boven gerukt, Tante Violet liet haar onderlip zakken, haar brokkelige tandjes als stukjes raap.</span></p>
				<p class="wp-plat"><span>‘Nondedju,’ riep Nonkel Armand. ‘Een hete?’</span></p>
				<p class="wp-plat"><span>‘Iedereen weet dat toch,’ zei Louis.</span></p>
				<p class="wp-plat"><span>‘Nondedju, nondedju.’</span></p>
				<p class="wp-plat"><span>Tante Violet wou iets zeggen, zij keek vertwijfeld naar haar moeder die vroeg: ‘Wat gingt ge daar doen?’</span></p>
				<p class="wp-plat"><span>‘Madame Laura goedendag zeggen.’</span></p>
				<p class="wp-plat"><span>Nonkel Armands regelmatig gerimpeld gezicht met de vettige lippen, met de groengrijze vlekjes van pupillen in het gebarsten oogwit kon slangen en vrouwen en landbouwers bezweren, in toom houden, maar mij niet. Tante Violet snoof de lucht uit haar ronde neusgaten.</span></p>
				<p class="wp-plat"><span>‘En wat zei zij?’ vroeg Nonkel Armand.</span></p>
				<p class="wp-plat"><span>‘Zij was niet thuis.’ (Helaas, helaas.)</span></p>
				<p class="wp-plat"><span>‘Gij hebt daar geen zaken,’ zei Nonkel Armand als tegen een volwassene en veegde zijn lippen af met de mouw van zijn zondagse jas, iets wat hij in de ‘Picardy’ nooit zou doen, want daar is hij bekend als een dandy, een jonker met charme en manieren, Willem van Gulik, de Kanunnik-soldaat die Vlaamse ridders in de Gulden Sporenslag in </span><span class="wpt-cijfers">1302</span><span> heeft aangevoerd.</span></p>
				<p class="wp-plat"><span>‘Zij is vertrokken met een taxi,’ zei Louis.</span></p>
				<p class="wp-plat"><span>‘Spreek over iets anders,’ riep Meerke.</span></p>
				<p class="wp-plat"><span>Later, iets ontnuchterd, ondervroeg Nonkel Armand hem: ‘Wie is de president van Frankrijk?’</span></p>
				<p class="wp-plat"><span>‘Daladier.’</span></p>
				<p class="wp-plat"><span>‘Mis! Leclerc met zijn dwaze moustache.’</span></p>
				<p class="wp-plat"><span>‘En wie is er baas in Italië?’</span></p>
				<p class="wp-plat"><span>‘Mussolini.’</span></p>
				<p class="wp-plat"><span>‘Weeral mis. Ge kent er niks van. Wat leren de Zusters u? De hoogste autoriteit is nog altijd Koning Victor-Emmanuel, die zevenmaander!’</span></p>
				<p class="wp-plat"><span>‘Spanje?’</span></p>
				<p class="wp-plat"><span>‘Franco.’</span></p>
				<p class="wp-plat"><span>‘Juist. De Generalissimo. Een slim ventje. Ge zoudt het niet zeggen met dat rattenkopke onder zijn muts, maar hij heeft zijn dossiers goed bestudeerd, Franco. Want hij krijgt al het goud weer van de Banque de France dat daar vóór de burgeroorlog in garantie lag te blinken voor de Republiek. Maar nu zijn de Fransen verplicht om zijn wettelijk gouvernement te erkennen, dus gaat dat goud naar ’t enige bancair organisme dat wettelijk is, verstaat ge? En Japan?’</span></p>
				<p class="wp-plat"><span>‘Hiranuma.’</span></p>
				<p class="wp-plat"><span>‘Correct. Gij kent uw dossier.’</span></p>
				<p class="wp-plat"><span>‘Hij is de eerste van zijn klas in aardrijkskunde,’ zei Meerke.</span></p>
				<p class="wp-plat"><span>‘Daar is hij vet mee. De aardrijkskunde verandert lijk het weer vandaag de dag. Zelfs ik kan het niet meer volgen. En hij zou beter Duits beginnen leren want morgen of overmorgen staan ze hier bij ons in de keuken. Hoe zegt ge ‘hesp’ in het Duits, Ludwig?’</span></p>
				<p class="wp-plat"><span>Louis haatte Nonkel Armand, de mislukte ingenieur die ‘aan de Staat’ was geweest en die door de Staat de straat opgestuurd werd vanwege weerzinwekkende dronkenschap. Papa had gelijk, mensen zoals Armand Bossuyt, zoals de meeste zich suf zuipende Fransen, zou men in werkkampen moeten opsluiten zoals Hitler doet, die nooit één glaasje alcohol heeft aangeraakt, als voorbeeld voor zijn ontwakend volk.</span></p>
				<p class="wp-plat"><span>‘Hesp in het Duits, vraag ik.’</span></p>
				<p class="wp-plat"><span>‘Schinken!’</span></p>
				<p class="wp-plat"><span>‘Nein!’ brulde Nonkel Armand. ‘Schweine-poepe-fleisch!’</span></p>
				<p class="wp-plat"><span>En Tante Violet, opgeblazen maagd, lachte met hem mee. Zelfs Meerke kon haar glimlach niet tegenhouden.</span></p>
				<p class="wp-plat"><span>Later trok Meerke de schoenen uit van haar snurkende zoon in de rotanstoel. ‘Ga maar gauw naar boven,’ zei ze tegen Louis, ‘gij met uw vuile praat. Waar hebt ge die vuile praat geleerd, van die hete Madame Laura? Ofwel hebt ge hier op ’t dorp slechte kameraden ofwel zijt ge slecht van uw eigen.’</span></p>
				<p class="wp-plat"><span>‘D’r zijn geen kinderen meer,’ zei Tante Violet. Nonkel Armand stootte een rauw gesnurk uit, hij droomde van slechte vrouwen achter wijnrode gordijnen die schaterden terwijl hij vertelde hoe hij zijn wijsneuzig neefje verpletterd had met zijn kennis van het Duits.</span></p>
				<h2 class="wp-kop" id="toc-anchor-4"><span class="wpt-cijfers">XXII Een timmerman</span></h2>
				<p class="calibre1"><span>Weer had Mama getelefoneerd en weer had ze ongelofelijk veel complimenten gedaan aan Louis, zij was aan het uitrusten en aan het genezen, maar er waren nog wat complicaties, zodat Louis nog wat langer moest blijven logeren, maar zij wist dat hij het naar zijn zin had bij zijn Tante en zijn Grootmoeder. Ja, dat waren haar eigenste woorden van over de Alpen, en nu gaat ge naar Jules de timmerman en ge zegt: ‘Jules, ik ben gezonden van mijn Tante voor dat flesje, want zij heeft weer hartkrampen.’</span></p>
				<p class="wp-plat"><span>‘Maar ik ken die mens niet.’</span></p>
				<p class="wp-plat"><span>‘Hij gaat u niet bijten.’</span></p>
				<p class="wp-plat"><span>‘En als ’t flesje niet gereed is?’</span></p>
				<p class="wp-plat"><span>‘Zijn flesjes zijn altijd gereedgemaakt, Louis, ge zijt groot genoeg. Ga dat flesje halen en breng het hier. Zonder ervan te proeven, want in dat geval ligt ge een paar maanden in ’t hospitaal met zulke gaten in uw maag. En moest ge Raf tegenkomen, ge zegt hem: ‘‘Mijn Tante wil niet dat ge nog één stap op ons erf zet.” Zonder uitleg. Als hij naar Madame Laura’s huis wil gaan, moet hij daar alleen de gevolgen van dragen.’</span></p>
				<p class="wp-plat"><span>Uit de gevel van het timmermanshuis steeg een geur van varkens, maar in de serre die aan de boerderij paalde en krakkemikkig gebouwd was als naar een van Dobbelaeres tekeningen (de papieren droomgebouwen van het Gesticht stonden vast wel ergens verspreid over de aarde als je maar lang genoeg zou kunnen zoeken), rook het fel naar pasgezaagd hout. Louis stond in de deuropening tegenover de bergen houtkrullen, de schaafbanken, de glimmende boomzaag, de rijen stoffige beitels toen hij achter zich een luid gepiep hoorde, een slechtgeolied hek, een kleine big. Een voorovergebogen gestalte in een zwart lakense jas liep als tegen een stormwind vlak langs de ovenmuur en was verdwenen, de gekalkte bobbelige muur had de man opgeslorpt, die een zwarte breedgerande hoed had opgehad en met twee handen een rood en wit geblokte handdoek of flard gordijn tegen zijn gezicht had geperst.</span></p>
				<p class="wp-plat"><span>‘Heui.’ Jules de timmerman kwam door de boomgaard naar hem toe, lang, tanig met witte volle knevel. Hij pruimde, schopte zijn klompen uit in de keuken. ‘Zet u. Hoe is ’t met ons Violetje?’</span></p>
				<p class="wp-plat"><span>Ook binnen wasemden de muren de zure varkensstank uit. Op de kachel, op de tafel, op de vensterbanken stonden flesjes, potjes, retorten, de meeste leken gevuld met pis. Louis ging zitten naast een vogelkooi waarin een tiental witte muizen krioelde, het geluid was niet ongelijk aan dat wat de Zorro-figuur van daarnet had voortgebracht, iets ijler en minder pijnlijk.</span></p>
				<p class="wp-plat"><span>‘Wij gaan een keer zien,’ gromde Jules en reikte Louis een bestoft, klam, mosgroen flesje aan met een nat vodje als stop. ‘Dat is voor Violetje.’ Hij greep met twee vingers Louis’ kin en zei: ‘Selder. Kilo’s selder moet ge eten en binnen een maand zijt ge genezen.’</span></p>
				<p class="wp-plat"><span>‘Maar ik ben niet ziek.’</span></p>
				<p class="wp-plat"><span>‘Dat denkt gij. Mij kunt ge niets wijsmaken.’</span></p>
				<p class="wp-plat"><span>‘Heeft mijn Tante of mijn Nonkel u gezegd dat ik ziek ben?’</span></p>
				<p class="wp-plat"><span>‘Zij moeten mij niks zeggen.’ De twee vingers lieten niet los, een bankschroef. De krankzinnig lichte blik van de timmerman liet niet los, hij neemt mijn ziel in, deze heksenmeester. Holst, sta mij bij. Ik had hier nooit alleen moeten komen. Louis wrong zijn kin los, zag zichzelf in een ovale spiegel die omkranst was met ivoren bloemen en takken, een jongen met haar, plat en nat van het zweet, met de geblutste neus van de Seynaeves, de ongevormde smalle mond die openstond.</span></p>
				<p class="wp-plat"><span>‘Selder en prei,’ zei de timmerman, ‘zoveel ge kunt, en dit.’ Louis nam een bultig envelopje aan, het formaat van een visitekaart.</span></p>
				<p class="wp-plat"><span>‘Een koffielepeltje op de nuchtere maag in kokend water. Ge moogt er een klontje suiker in doen als ge ’t te brak vindt. Elke zondag, drie maanden lang. En ge gaat slapen als een roos, al uw zwarte gedachten zullen verdwenen zijn.’</span></p>
				<p class="wp-plat"><span>De muizen luisterden met scheve kopjes, platte oortjes.</span></p>
				<p class="wp-plat"><span>‘Het is tien frank voor ’t flesje. Uw poedertje krijgt ge cadeau.’</span></p>
				<p class="wp-plat"><span>Louis stotterde. ‘Niks gezegd... mijn Tante... geen geld meegegeven.’</span></p>
				<p class="wp-plat"><span>Jules’ witte snor krulde op. ‘Het is altijd hetzelfde met Violetje. Maar ik krijg mijn tien frank wel. Al moest ik ze met mijn zweep komen halen.’</span></p>
				<p class="wp-plat"><span>Naast de ivoren spiegel, die uit een patriciërshuis gestolen was of op een veiling gekocht, hing de sepiakleurige foto van een priester waaronder een olielampje brandde. ‘Pastoor van Haecke,’ zei Jules. ‘Die kent men zeker niet in Walle? Nee? En toch gaat er ooit een kerk voor die man gebouwd worden, misschien wel een basiliek, de dag dat de regering al die dokters en chirurgen met hun moordenaarsmanieren in de bak gaat draaien. Niemand heeft zo veel kwaad berokkend aan België, niemand heeft zo veel kindermoorden op het geweten, niet eens de joden.’ Het was een tekst die hij citeerde, voorlas uit de krant van zijn hersenen. ‘En omdat hij dit aangeklaagd heeft en daarover gepreekt, hebben zij Pastoor van Haecke klein gekregen. Maar zijn lijk zal opgegraven worden en in een basiliek gebracht, onder het marmer.’</span></p>
				<p class="wp-plat"><span>Om dit te beamen schraapte een schoen tegen de plankenvloer, boven zijn hoofd. De timmerman keek angstig naar de zwart en bruin berookte planken. Zijn woordeloos gebed werd verhoord. Het werd stil daarboven. Hij stak een verse pruim op. ‘Als ge ’t niet laten kunt, vent,’ zei hij kauwend, traag, nadrukkelijk, ‘trek er aan.’</span></p>
				<p class="wp-plat"><span>Louis begon te beven. Tot zijn afgrijzen boog de timmerman met zijn lucht van varkensvoer zich voorover, vlak bij hem. Boven hen knielde Zorro en legde zijn oor tegen de planken.</span></p>
				<p class="wp-plat"><span>‘Trek er aan, uw duiveneitjes kunnen er tegen. Ge moet niet benauwd zijn, ge gaat niet in een albino veranderen lijk dat de dokters zeggen, die gekweekt worden door Satan en Kaassimolar.’</span></p>
				<p class="wp-plat"><span>‘Wie?’</span></p>
				<p class="wp-plat"><span>‘Kaassimolar, de hond van de hel, de chef van de liberalen die zesendertig legioenen heeft.’</span></p>
				<p class="wp-plat"><span>Louis wou het mirakelflesje, het kruidenpoeder naar zijn hoofd of naar de olielamp met haar wollig streepje rook gooien, de hand van zijn slechte kameraad Raf vastpakken en weghollen. Waar was de engelbewaarder die dit kon bezweren? De timmerman spreidde zijn knieën, legde een hand op de kooi met luisterende muizen.</span></p>
				<p class="wp-plat"><span>‘Ja, waarachtig, gij zijt een kind van Constance, dezelfde lepe snuit. Leep maar blind. Ik heb haar dikwijls gezegd: ‘‘Constance, ge bedriegt uw eigen waar dat ge staat. Ge weet waar dat de waarheid in het leven te vinden is en ge wentelt u in het genot van leugens en bedrog.” Maar heeft ze geluisterd? Nee. Er is door haar gezegd in het bijzijn van getuigen: ‘‘Ik wil niet naar Jules luisteren, ik heb meer vertrouwen in Snoecks Almanak!” En die uitspraak, niet uit te wissen, staat voor altijd opgetekend. Ze heeft niet willen luisteren en gij ziet wat er van gekomen is. Niet eens een tweede worp!</span></p>
				<p class="wp-plat"><span>Ik zeg het niet gaarne, maar ze gaat nog veel afzien. Niet van de vliegende tering, niet van het speen of van de kanker, maar van haar eigen. Want de Duitsers gaan komen met hun antichrist samen met de communisten en Constance zal de zielenkracht niet hebben eraan te weerstaan. Want zij heeft nu al niet kunnen weerstaan terwijl de beproeving een scheet in een fles was. Want zij heeft haar lichaam en ziel overgeleverd aan een van die jonge dokters die nog maar drie weken van de universiteit kwam en dansliedjes van de radio zong terwijl hij in haar krabde.’</span></p>
				<p class="wp-plat"><span>De timmerman was krankzinnig. Louis die niet meer wilde luisteren zei snel: ‘Gaan de Duitsers komen?’</span></p>
				<p class="wp-plat"><span>‘De Duitsers hebben de beste dokters ter wereld, de beste mecaniciens, de beste ingenieurs. Gezonden door Belial in zijn tanks vol vuur en zwavel, die tachtig legioenen commandeert, en zich nu Maarschalk Göring noemt.’</span></p>
				<p class="wp-plat"><span>Dat deze fanatiekeling het beroep van de voedstervader van Jezus mocht uitvoeren, het was ongehoord. De gilde van de timmerlieden had hem met hoongelach uit het gildehuis verdreven in de tijd van de middeleeuwen. Door het bestofte raam kon je drie patrijsjes zien hangen aan de deur van de schuur. Drie-vier dagen moeten ze hangen. ‘Toch is er nog nooit zoveel difterie geweest in Duitsland als de laatste tijd, zo veel mazelen, buikloop, kinderverlamming. De mannen vallen omver op hun akkers. Maar dát zetten ze niet in de gazetten.’</span></p>
				<p class="wp-plat"><span>Tegen de plankenvloer boven Jules’ hoofd verschoof de luisterende man zijn enkel of zijn knie. Jules keek naar de plek van het geluid. ‘Hij kan niet slapen,’ zei hij bezorgd.</span></p>
				<p class="wp-plat"><span>‘Maar gaan de Duitsers nu naar België komen of niet?’</span></p>
				<p class="wp-plat"><span>‘Ja. Niettegenstaande. Zij kunnen niet anders. Hun antichrist gebiedt het hun. Dat staat geschreven en gedrukt. Vergiftigd met pillen en chemische middelen gaan ze komen. Goed weten. Daladier en Chamberlain geloven van niet. Ze zouden beter de oude boeken lezen waarin het aangekondigd staat. En de drie gezusters Bossuyt die mij uitlachen en mij ‘‘kwakzalver” noemen gaan er moeten aan geloven, zij gaan knabbelen op de schors van de bomen.’</span></p>
				<p class="wp-plat"><span>‘Zij lachen u niet uit!’</span></p>
				<p class="wp-plat"><span>‘Nee zeker! Uw moeder op kop! En ik heb nochtans mijn plicht gedaan, hen bijgestaan met raad en daad als zij kwamen smeken: ‘‘Jules, gij zijt de enige die ons kan helpen!”’ </span></p>
				<p class="wp-plat"><span>‘Waarmee?’</span></p>
				<p class="wp-plat"><span>‘Later,’ zei de timmerman. ‘Later zal ik het openbaar maken, dat ik hen alle drie geholpen heb.’</span></p>
				<p class="wp-plat"><span>‘Zeg het mij nu,’ beval Louis. De kwakzalver herkende het ijskoud bevel van hertog Louis-de-Schone, bijna deemoedig zei hij: ‘Met hun vrouwenziekten.’ Louis keek van hem weg.</span></p>
				<p class="wp-plat"><span>‘Ik heb ze alle drie genezen,’ zei Jules. ‘En ik heb ze alle drie, één voor één, gevraagd om met mij te trouwen na de dood van mijn Bertha, en alle drie, één voor één, hebben ze mij uitgelachen, uw moeder op kop.’</span></p>
				<p class="wp-plat"><span>‘Ook Tante Violet?’ riep Louis.</span></p>
				<p class="wp-plat"><span>‘Ook. Violetje ook.’</span></p>
				<p class="wp-plat"><span>Het was koddig en onbegrijpelijk tegelijk.</span></p>
				<p class="wp-plat"><span>‘Gij slaapt toch niet in hetzelfde bed als zij? Lach niet, snotneus. Tenzij dat ge wilt lachen met al de jonge jongens die in het fleur van hun leven weggekwijnd zijn, geen bloeddruk meer hadden omdat het zweet van vrouwen zich gemengd heeft met hun zweet. Waarom denkt ge dat de meeste vrouwen veel ouder worden dan mannen? Omdat ze ’t water uit het lichaam van jonge jongens wegtrekken en opslorpen!’</span></p>
				<p class="wp-plat"><span>Ineens wist Louis dat de zacht raaskallende man gelijk had want het schoot hem (als een fluistering van de man boven Jules’ hoofd dwars door de plankenvloer) te binnen dat er ooit in de jaren twintig een Roemeens jongetje in het huis van de Bossuyts verschenen was, gestuurd door een vereniging van vluchtelingen en het had bij Tante Violet geslapen, want Tante Violet en Meerke vertelden ongelovig en spottend dat het jongetje de eerste nacht uit het bed van zijn nieuwe pleegmoeder Tante Violet klauterde en in een hoek van de nachtdonkere kamer ging staan en daar een fluitend windje liet, want dat was hem zo aangeleerd in zijn deftige uitgemoorde Roemeense familie. En dat kind, éénmaal terug in zijn vaderland, had nooit meer gereageerd op de tien-twaalf brieven van Tante Violet en was dus daar in het Oosten weggekwijnd, voorgoed aangetast door de giftige natte walmen uit Tantes lijf. Tante, die nog een Roemeens woordenboek had en het weesgegroet in het Roemeens kon opzeggen. Louis besloot om nooit meer te lang naast Tante Violet op de sofa te zitten.</span></p>
				<p class="wp-plat"><span>‘Hoe is het met Berenice?’</span></p>
				<p class="wp-plat"><span>‘Goed.’</span></p>
				<p class="wp-plat"><span>‘Goed. Is dat nu een antwoord?’</span></p>
				<p class="wp-plat"><span>‘Ik heb haar een hele tijd niet gezien.’</span></p>
				<p class="wp-plat"><span>‘Van de drie was ik het liefst met haar getrouwd. Maar nee, ze moest en zou met een joodse ketter trouwen om mij te affronteren.’ Hij verviel in een bedroefd stilzwijgen. Boven hen het delicate geschuif van kousenvoeten. ‘Eerst Berenice, dan Violet en dan als laatste Constance. Hoe is het met Constance? Ik peins dikwijls aan haar. Zij was nerveus, maar zij kon goed slakken plukken.’ Louis haalde diep adem. Mama en slakken. Hij wou de timmerman om uitleg vragen, een verklaring eisen voor dit waarschijnlijk beledigende zinnetje. De man merkte zijn verbazing. ‘Zij was de rapste in het slakken plukken,’ zei hij, ‘want ik gaf haar twee frank voor twintig slakken.’ Hij zag dat Louis’ wrevel aanhield. ‘Voor siroop tegen de hoest,’ zei hij als tegen een kind. ‘Zeg het haar als ge haar ziet: ‘‘Jules zegt dat er niemand zo rap slakken kon plukken.” Zij zal content zijn.’</span></p>
				<p class="wp-plat"><span>De muizen scharrelden en piepten weer. Die avond, toen hij Raf in het geniep ging bezoeken in het magazijn van de ijzerwinkel, en hij zijn enige Bastegemse vriend polste over de man die zijn gezicht verborgen had achter een handdoek tijdens zijn schielijke vlucht langs de gevel zei Raf: ‘Dat moet Konrad zijn die weggejaagd is uit Duitsland.’</span></p>
				<p class="wp-plat"><span>Louis schrok. ‘Een spion?’</span></p>
				<p class="wp-plat"><span>‘Ja. D’r komt meer vreemd volk bij Jules. Zogezegd om samen Esperanto te leren.’</span></p>
				<p class="wp-plat"><span>‘Maar zijn zij van de vijfde kolonne?’</span></p>
				<p class="wp-plat"><span>‘Nee, dwazerik. Zij zijn tegen Hitler.’</span></p>
				<p class="wp-plat"><span>‘Maar dan gaan zij in de bak vliegen of gefusilleerd worden als de Duitsers komen!’</span></p>
				<p class="wp-plat"><span>‘Tegen de muur,’ zei Raf. ‘Alhoewel tegen die tijd...’</span></p>
				<p class="wp-plat"><span>‘Binnenkort.’</span></p>
				<p class="wp-plat"><span>‘Nog lang niet.’</span></p>
				<p class="wp-plat"><span>Louis wedde met zijn vriend dat de neutraliteit van België zou geschonden worden, zoals dat in de krant geformuleerd stond, binnen de drie maanden. Hij zette twaalf knikkers in, de tot volmaakte ronding geslepen, zijn vingers gehoorzamende stuiters, de albasten oogballen in het satijnen zakje met het zilveren geknoopte ondergoedlint dat Mama zelf voor hem genaaid had. Als Raf verloor zou hij Louis overhandigen wat hij uit Madame Laura’s vuilnisbak had gestolen. Zij sloegen heftig hun handpalmen tegen elkaar.</span></p>
				<p class="wp-plat"><span>‘Wie is daar?’ riep een verschrikte mannenstem. Raf duwde Louis achter een rek met gespikkelde kookpannen. Gummilaarzen slisten door het magazijn. Rafs vader, de mepper-met-hoofdpijn, verschoof een tafel, verdween. Hij moest zich volgende week melden, zei Raf, want de reserveonderofficieren van de artillerie werden ingezet in Luik op de tentoonstelling van het Water, waar zij verkleed als Romeinen een stoet moesten vormen naast strijdwagens. Er zouden in Luik ook Algerijnse ruiters te zien zijn die een </span><span class="wpt-cursief">fantasia</span><span> zouden rijden, krijsend in wapperende boernoes, en salvo’s richtend naar de lucht. Het was een listige maneuver om alvast op Belgische bodem Franse keurtroepen beschikbaar te hebben voor de verdediging van de Belgische grenzen.</span></p>
				<h2 class="wp-kop" id="toc-anchor-5"><span class="wpt-cijfers">XXIII Meerke</span></h2>
				<p class="calibre1"><span>Louis had op weg naar huis de envelop die Jules hem had gegeven willen weggooien, en wat een geluk dat hij het niet gedaan had want door een misverstand – een van de zovele – was de boodschap verkeerd doorgedrongen tot de timmerman. Van wie je je kon afvragen hoe hij ooit in staat was een hechtgetimmerde kast, een onwankele tafel, af te leveren. Het gemalen onkruid of kruid was voor Meerke en haar zwarte gedachten bestemd. Zij sipte met pijnlijk vertrokken gezicht aan het kooksel. Louis zei niet dat zij er een klontje suiker bij mocht doen. Zij las af en toe iets voor uit </span><span class="wpt-cursief">Zondagsvriend</span><span> en murmelde: ‘Wankele gezondheid. Mijn huishouden heeft nooit anders dan gewankeld. Fortuinen uitgegeven aan Jules zijn poeders en zelfgedraaide pillen. Keren van de jaren. Kritiek moment voor de man als voor de vrouw. Tegen droefgeestige gedachten. Als vermoeide organen niet meer regelmatig werken. Bloed beladen met voedselafval en vergiften van eigen maaksel.’ (Las zij zonder bril in</span><span class="wpt-cursief"> Zondagsvriend</span><span>.)</span></p>
				<p class="wp-plat"><span>‘Lichamelijk en moreel verminderd, maar Kruschensalts verplichten lever en nieren zacht maar zeker de onzuiverheden uit te drijven, de sombere stemming wordt verjaagd, honderdtwintig kleine dosissen voor tweeëntwintig frank.</span></p>
				<p class="wp-plat"><span>Liegen dat het gedrukt staat, jongen.</span></p>
				<p class="wp-plat"><span>Natuurlijk dat de Duitsers gaan komen naar ons arm België en zijn koning, zoals in Veertien-Achttien, ulanen vóór de tanks te paard, en zij gaan de weg niet moeten vragen in onze negen provincies want onze Koning Albert is met een Duitse getrouwd en het is maar goed dat die sukkelaar het niet meer beleeft, hoe dat ze haar gunsten geeft aan jonge gunstelingen uit zijn verschillende regimenten, hoe ze hen daarna horloges geeft en sigarettenkokers met haar voornaam erin gegraveerd, zij koopt ze met tientallen ineens vanwege de extra-korting boven op de korting die zij krijgt als vorstin. En natuurlijk dat ze elke avond met Hitler telefoneert, ‘‘Führer, de Belgen zijn goedlevers, het Belgische leger is zwak, de manschappen luisteren niet naar hun officieren en fluiten ze uit, kom maar op uw gemak, Führer, en plakt dat stukje land maar bij uw Rijk, dat ge de Noordzee als grens hebt.”</span></p>
				<p class="wp-plat"><span>Het is in de benen dat het begint. Ge wilt opstaan maar de benen zijn van flanel. Ge zegt een schietgebedje. Maar er schiet geen leven in uw kuiten. Er hangt twintig kilo aan elk been. Het waren de benen die het mij vertelden dat het een tweeling zou zijn. Marc en Mariette. Marc is een kwartier eerder gekomen, het scheelde niet veel, maar daarna was ik toch content dat hij een kwartier langer heeft geleefd. In die tijd was het </span><span class="wpt-cursief">pleuris</span><span>, het vliegend pleuris vooral, zonder pardon. Mijn vent, Basiel, wilde als onze Omer gekomen is het kind nog een keer Marc noemen. Ik wilde niet.</span></p>
				<p class="wp-plat"><span>Ik wilde nooit wat Basiel wilde. Het is maar op ’t laatst, als hij zijn paternoster in zijn handen had, de dag van de appelboom, dat ik ingezien heb hoezeer ik hem gekloot heb zijn leven lang. Ik was jaloers op zijn schaduw. ‘‘Hoe lang gaat gij weer wegblijven vanavond, Basiel?” “Ge gaat mij wel zien komen,” zei hij. ‘‘Hoe lang, vraag ik u!” vroeg ik in mijn jaloerse koleire. ‘‘Wilt ge ’t op de minuut weten?” schreeuwde hij en ik: ‘‘Ja, ja, ja. Op de minuut!” Hij mocht niet eens te lang wegblijven als hij konijnenvoer ging trekken, ik rekende uit hoeveel minuten hij daarvoor nodig had, hoeveel stappen over en weer, en als hij niet afkwam en dan veel te laat kwam, deed ik alsof ik hem niet zag staan met zijn sikkel en de klaver in zijn handen, en dan schopte hij zijn klompen zo geweldig uit dat ik elke keer dacht dat zij zouden splijten.</span></p>
				<p class="wp-plat"><span>Als hij dan verplaatst werd hier naar het sas van Bastegem, was het tegen zijn gedacht, want ik had de aanvraag gedaan achter zijn rug en ondertekend: Basiel Bossuyt, sasmeester en dan was het te laat, hij kon zijn oversten niet beledigen door te zeggen dat hij die aanvraag introk, en voor tien frank meer in de maand heb ik hem doen verhuizen hier naar Bastegem waar dat hij niemand kende en met niemand kon kaarten, voor die tien frank meer heb ik hem zijn asem afgesneden.</span></p>
				<p class="wp-plat"><span>En hier in Bastegem zag ik hem langer en langer zijn bottines kuisen, hij deed dat gaarne, hij had dat overgehouden van zijn militaire dienst, zijn schoenen blonken totdat ge er u kon in spiegelen, en het was ook goed om bij na te denken, zei hij, als ge uw schoenen kuist kunt ge goed nadenken en ik natuurlijk roepen van: ‘‘Ge moet alleen maar over mij en over onze kinderen nadenken, meer niet!”</span></p>
				<p class="wp-plat"><span>Hij snoepte zo graag, daarom kwam hij zo goed overeen met uw vader, die twee waren altijd aan het knabbelen samen. Hij at ook de karnemelkse pap met bruine suiker op als de kinderen wat lieten staan, rap rap achter mijn rug en de kinderen lieten expres een bodem over. Het is maar na zijn begraving dat zij hun borden helemaal leeg aten. Ik heb ze daarvoor nog kletsen gegeven. Het was schreien of kletsen geven in die tijd, en in die tijd kon ik niet schreien, het was lijk dat ik al het verdriet van België over mij liet komen.</span></p>
				<p class="wp-plat"><span>Ik was streng voor mijn eigen, ik heb niets anders geleerd bij mij thuis en daarom was ik streng met hem en hij, op zijn beurt, streng met de kinderen, bij het minste geringste vlogen zij tegen zijn hand, en ik was daar mee akkoord, behalve als het om Armand ging die ik altijd heb voorgetrokken omdat hij mijn oudste was en daarom is het dat hij een vod en een spons is die zijn eigen niet kan weren in het leven. Door te goed zijn met hem heb ik hem bedorven, daar is geen omkeren meer aan, dat heeft Basiel mij voorspeld die nu gelukkig is want hij is zonder het vagevuur te passeren recht naar de hemel gegaan.</span></p>
				<p class="wp-plat"><span>Wat is dat toch dat ik niet kon verdragen dat hij content was om iets dat niet van mij kwam, ik was zelfs nijdig op zijn decoraties die hij gekregen heeft omdat hij Duitse soldaten van de Landstorm, Lotharingers, heeft gesignaleerd in het koren als zij wegtrokken op ’t laatst van de oorlog. Als hij naar de vergadering van de oud-strijders ging en in de spiegel keek of zijn decoraties recht zaten, iedere andere vrouw zou fier geweest zijn op een vent die die onderscheidingen had gekregen van Zijne Majesteit zelf en ik kon zijn snor wel van de spiegel trekken omdat hij stond te lachen naar zijn eigen in de spiegel en ik me voorstelde dat het naar een slecht vrouwmens was. Wat is dat toch dat ik hem al zijn tijd op aarde gekloot heb en dat hij mij nooit een peer in mijn aangezicht heeft gegeven, hij had het makkelijk kunnen doen, hij woog dertig kilo meer dan ik, was het omdat hij gaarne het bloed vanonder zijn nagels gepest werd? Omdat hij dan in plaats van de belangrijke seigneur in het dorp, want dat was een sasmeester in die tijd, een simpele gekleineerde vent was thuis met een vrouw die hem van zijn piëdestal trok of was het, het is bijna niet mogelijk, omdat hij mij vergaf omdat hij mij gaarne zag tot in zijn graf.’</span></p>
				<p class="wp-plat"><span>Zij stak het zwak lampje op de vensterbank aan, en zat toen met haar eksterogen in het Saltraten Rodell-bad. ‘’t Zijn wrede tijden,’ zei zij. ‘En dat ik met Violet geschoren zit en zal zitten tot aan mijn graf, het is mijn straf.’</span></p>
				<p class="wp-plat"><span>Zij plukte aan haar tenen, die de verdoemde kwade wortels moesten loslaten. ‘Gelukkig dat Pastoor Mertens ons bijstaat. Denk eraan, Louis, voor de rest van uw leven, gouvernementen komen en gaan maar de Kerk zal altijd blijven bestaan, en wie zich tegen de Kerk keert zal ten onder gaan.’</span></p>
				<h2 class="wp-kop" id="toc-anchor-6"><span class="wpt-cijfers">XXIV In Gods gewijde natuur</span></h2>
				<p class="calibre1"><span>Nonkel Omer stak zijn hand met het glinsterende polshorloge in de lucht, sloeg zijn hakken tegen elkaar. ‘Heil Hitler,’ riep hij en liet zijn koffer vallen.</span></p>
				<p class="wp-plat"><span>‘Onnozelaar,’ zei Tante Violet vertederd.</span></p>
				<p class="wp-plat"><span>Nonkel Omer droeg een zwarte hoornen bril die zijn natte bruine ogen fel vergrootte. ‘Gij gaat een lange worden als uw vader,’ zei hij. Het was kwaadaardig bedoeld, want Papa was niet zo lang, dat had Louis de laatste weken ontdekt, de imponerende gestalte op de speelplaats van het Gesticht was, eenmaal in Walle, op straat, naast Tetjes vader of de bakkerin, geslonken tot middelmaat.</span></p>
				<p class="wp-plat"><span>‘Waar is onze Armand?’ riep Nonkel Omer vrolijk.</span></p>
				<p class="wp-plat"><span>‘Hij is wat verlaat,’ zei Meerke.</span></p>
				<p class="wp-plat"><span>‘Altijd hetzelfde,’ zei Tante Violet en hielp Nonkel Omer uit zijn jasje dat moderne gleuven had in de rug. Toen haalde zij zijn uniform uit de koffer, keurde het en hing het over een stoel.</span></p>
				<p class="wp-plat"><span>‘Hitler gaat nu een tijdje uitblazen van zijn annexaties,’ zei Nonkel Omer, met volle meisjeslippen. ‘Hij heeft de wereld laten zien wat hij kan en wat hij durft en het is nu welletjes. Hij is slim genoeg om geen hooi meer op zijn vork te nemen.’ Nonkel Omer sprak bijna schoon-Vlaams, hij was regent geweest in het Onze Lieve Vrouw Onbevlekte Ontvangenis-internaat in Deinze. ‘En moesten er Duitse generaals zijn die ’t hoog in de bol krijgen vanwege het succes van hun legers, dan zal Hitler daar een stokje voor steken. Want hij is toch eerst en vooral bekommerd om werk voor iedereen, en voor de voeding van zijn volk. ’t Is niet als bij ons waar onze ministers alleen maar denken aan zwart geld en aan postjes verdelen onder hun politieke vriendjes.’</span></p>
				<p class="wp-plat"><span>Hij sloeg op Louis’ dij. ‘Zijn de nonnekes nog altijd zo zot van u?’</span></p>
				<p class="wp-plat"><span>‘Van mij?’</span></p>
				<p class="wp-plat"><span>‘Maar vent, ik ben u toch komen bezoeken verleden jaar. De nonnekes draaiden rond u lijk rond het kindje in de kribbe! Maar, bij God, wat zie ik nu? Hij krijgt al een snor!’</span></p>
				<p class="wp-plat"><span>‘Ik?’ Onweerstaanbaar schoot Louis’ hand naar zijn bovenlip. Het was totaal verzonnen.</span></p>
				<p class="wp-plat"><span>‘Het is nog maar een schijntje, maar toch past het niet bij een korte broek. Violet, wij gaan hem een van mijn golfbroeken moeten aanpassen.’</span></p>
				<p class="wp-plat"><span>Ongelovig staarde Louis naar zijn oom die met hem stond te schertsen als met een gelijke, terwijl hij Louis verleden jaar nog in de garage had afgeranseld als een kleintje.</span></p>
				<p class="wp-plat"><span>‘Hoe is het met uw Mama?’</span></p>
				<p class="wp-plat"><span>‘Haar kind is dood.’ Verplichte stilte.</span></p>
				<p class="wp-plat"><span>Nonkel Omer streek over zijn haar, wreef zijn glimmende vingers af aan het paars- en groenbebloemde kussen naast zijn billen.</span></p>
				<p class="wp-plat"><span>‘Kom,’ zei hij. ‘Vooruit, Louis, in Gods wijde natuur!’</span></p>
				<p class="wp-plat"><span>‘Wij eten om zeven uur,’ zei Tante Violet. ‘Schapenragout, dat hebt ge niet aan het Albertkanaal.’</span></p>
				<p class="wp-plat"><span>Door de velden. Zij hadden het over Bartali die dit jaar beslist weer de Tour de France zou winnen, er staat geen maat op die man. Félicien Vervaecke zou de rit tegen het uurwerk winnen, dat was ook al geregeld, verleden jaar had hij twee minuten gepakt van Bartali. En hoe kinderachtig zijn die Fransen toch, weet ge nog, verleden jaar kwamen Magne en Leducq samen aan in het Prinsenpark en reden arm in arm over de eindmeet.</span></p>
				<p class="wp-plat"><span>Nonkel Omer spreidde zijn armen, zijn borstkas zwol, zijn bretels zouden met één klap springen, hij blies als een paard.</span></p>
				<p class="wp-plat"><span>‘De lucht van Bastegem,’ zei hij. ‘’t Is godverdomme iets anders dan de Kempen!’</span></p>
				<p class="wp-plat"><span>Die vloek! De zedenverwildering van onze Vlaamse jongens die in kazernen samenhokken zonder controle, zonder geestelijk onderricht, had zelfs Nonkel Omer aangetast, hij die verleden jaar nog met een reusachtige vlag met </span><span class="wpt-cijfers">px</span><span> er op geborduurd en de letters </span><span class="wpt-cijfers">ksa</span><span> Gouw Oostvlaanderen voorop in de stoet gelopen had van de Sint Jan Berchmansfeesten, de foto stond op Meerkes nachttafel, Nonkel Omer in pofbroek met schouderriem en halsdoek, een versteende marspas met opgetrokken knie, naast hem droegen koorknapen op een fluwelen kussen het hart zelf van de heilige Jan Berchmans en verderop bevroren in de wind de gewaden en blanke vleugels van de maagden die het beeld van Onze Lieve Vrouw van Diest droegen waarvoor de heilige dagelijks uren geknield lag.</span></p>
				<p class="wp-plat"><span>‘Uw engelbewaarder heeft u horen vloeken, Nonkel.’</span></p>
				<p class="wp-plat"><span>‘O, ik denk niet dat hij ervan verschoten heeft. Als ik een engelbewaarder heb.’</span></p>
				<p class="wp-plat"><span>‘Iedereen heeft er toch een. Zelfs de heidenen. Maar zij weten het niet.’</span></p>
				<p class="wp-plat"><span>‘Ik zie mijn engelbewaarder niet zo veel meer de laatste tijd. Gij de uwe?’</span></p>
				<p class="wp-plat"><span>‘Soms,’ zei Louis verlegen.</span></p>
				<p class="wp-plat"><span>‘Hoe ziet hij eruit?’ vroeg Nonkel Omer zakelijk, als ooit voor de klas.</span></p>
				<p class="wp-plat"><span>Zij bleven bij een sloot staan waar damp uit rees. Het zou onweren. ‘O, God,’ zei Nonkel Omer gedempt, hij boog zich voorover en deed alsof hij een schoenveter dichtknoopte. Een rode sportauto reed langs hen, achter het stuur zat een blonde vrouw.</span></p>
				<p class="wp-plat"><span>Haar haren wapperden, zij had de holle wangen van Marlene Dietrich, één bevroren ogenblik bleven haar schuine, met mascara omrande, bleekblauwe ogen op Louis gevestigd. De handschoenen op het stuur waren van kanariegeel leer, zij droeg een kameelharen jas met opgerichte kraag van langharig bont.</span></p>
				<p class="wp-plat"><span>De bloedrode lippen naar beneden getrokken, misprijzend of in de kramp van de aandacht voor de kronkelwegen met knotwilgen en abelen. Zij reed in de richting van haar kasteeltje. Het begon te regenen, de druppels waren dik en koel.</span></p>
				<p class="wp-plat"><span>‘Maar bezie dat toch eens,’ zei Nonkel Omer. De rode auto schoot door de dreef, verdween achter het preventorium waar vlaggen uithingen.</span></p>
				<p class="wp-plat"><span>‘Zij gaat met haar zatte kop tegen een boom aanrijden een dezer dagen,’ zei Nonkel Omer.</span></p>
				<p class="wp-plat"><span>‘Dan is zij van ze af,’ zei Louis.</span></p>
				<p class="wp-plat"><span>‘Van wie?’</span></p>
				<p class="wp-plat"><span>‘Van de mannen.’</span></p>
				<p class="wp-plat"><span>Nonkel Omer stroopte zijn broekspijpen op en sprong over een grachtje. ‘Welke mannen?’</span></p>
				<p class="wp-plat"><span>‘Al die mannen die met haar willen trouwen.’</span></p>
				<p class="wp-plat"><span>‘Zoveel zijn het er niet.’</span></p>
				<p class="wp-plat"><span>‘Nonkel Armand bijvoorbeeld.’</span></p>
				<p class="wp-plat"><span>‘Uw Nonkel Armand,’ zei Nonkel Omer, ‘is een romantische ziel.’</span></p>
				<p class="wp-plat"><span>Wat betekende dat? Dat hij vuile Franse romans las. Romaans is Frans. Wij zijn Germaans. God heeft dat zo verdeeld op aarde. Verschillende rassen, sommige liggen Hem nader aan het hart, om de redenen die Hij alleen kent. Madame Laura wekte dus mannen hun ro-man-tische, hun rode-mannen-tische ziel.</span></p>
				<p class="wp-plat"><span>‘Is dat goed of slecht, romantisch?’</span></p>
				<p class="wp-plat"><span>‘Op zijn ouderdom heel slecht,’ zei Nonkel Omer. ‘Zag zij mij?’</span></p>
				<p class="wp-plat"><span>‘Ik geloof het niet.’</span></p>
				<p class="wp-plat"><span>‘Weet ge ’t zeker?’</span></p>
				<p class="wp-plat"><span>‘Zij heeft u misschien gezien maar niet herkend. Anders zou zij toch haar auto gestopt hebben.’</span></p>
				<p class="wp-plat"><span>‘Misschien was zij gejaagd om naar haar huis te rijden.’ Nonkel Omer versnelde zijn pas, hij nam een weggetje dat naar de dreef leidde.</span></p>
				<p class="wp-plat"><span>‘Gaan wij naar haar toe?’</span></p>
				<p class="wp-plat"><span>‘Nee. Nooit van zijn leven.’</span></p>
				<p class="wp-plat"><span>Louis had moeite om hem bij te houden.</span></p>
				<p class="wp-plat"><span>‘Ik denk dat ze weer aan ’t smokkelen is, dat zij van de Hollandse grens komt, bij Sas-van-Gent. Want zij reed zeer gejaagd. Dat zou ik ook doen als ik met al die diamanten in mijn auto zat. Dat is het, zij koerst naar huis met die Hollandse diamanten in haar broek.’</span></p>
				<p class="wp-plat"><span>Dat moest pijn doen, langs je vel schuren in je broek, of zou zij ze eerst in zeemleer of watten inpakken? Dat zou wel. Nu begreep Louis waarom Raf zo ijverig naar Madame Laura’s broekje zocht, hij dacht dat er een edelsteen in kon blijven plakken.</span></p>
				<p class="wp-plat"><span>‘Er zat toch niemand naast haar in de auto?’</span></p>
				<p class="wp-plat"><span>‘Nee, Nonkel.’</span></p>
				<p class="wp-plat"><span>‘Ook niet van achteren?’</span></p>
				<p class="wp-plat"><span>‘Er had wel iemand plat op zijn buik kunnen liggen, naast haar.’</span></p>
				<p class="wp-plat"><span>Weer vloekte zijn oom, hij stapte nog sneller als op mars langs het Albertkanaal met zijn evenzeer tot goddeloze vloekers ontaarde Vlaamse soldaten. Even dacht Louis dat het om te schuilen was onder linden, want de regen was sterker geworden, maar Nonkel Omer rende dwars door weiden, kroop hijgend onder prikkeldraad, rende tot hij in zicht kwam van het kasteeltje. De sportauto stond onder een afdak. Holst kwam te voorschijn, liet gemekker en geblaat achter zich in de stallen.</span></p>
				<p class="wp-plat"><span>‘Zij is thuis,’ zei Nonkel Omer.</span></p>
				<p class="wp-plat"><span>‘Zij luistert naar de radio in haar bed,’ zei Holst en zijn bonkige gestalte ging hun voor in een lage bedompte kamer van een zijgebouwtje. Holst was ongeschoren, zijn haar stond in pieken overeind. Hij hees zijn fluwelen broek omhoog en wees naar de rieten stoelen bij de kachel, wendde hun zijn machtige rug toe en schopte zijn klompen uit. De kamer was bijna leeg, aan de muur hing een fietswiel. Een verdord palmtakje. Wit zand op de rode tegels. Een kom melk waarin een goud en paarse vlieg dreef.</span></p>
				<p class="wp-plat"><span>‘Ik zeg in mijn eigen,’ zei Nonkel Omer ineens plat sprekend, ‘ik ga Holst een keer goeiendag gaan zeggen.’</span></p>
				<p class="wp-plat"><span>‘Dat is wel,’ zei Holst en schonk voor zichzelf en voor Nonkel Omer een glaasje jenever in.</span></p>
				<p class="wp-plat"><span>‘Zo, ge luistert naar de radio.’</span></p>
				<p class="wp-plat"><span>‘Naar de nieuwsberichten in drie-vier talen.’</span></p>
				<p class="wp-plat"><span>Regen, regen. De schapen. In zijn huis leek Holst anders, jonger dan in de auto vóór het Gesticht. Hij leek de weg niet te vinden in zijn eigen kamer, pookte het vuur op, zocht zijn sloffen, hield zich ver van de gekalkte wanden en de ramen, vond in de kerselaren kast een rode fles, schonk er uit in een koffiekopje, gaf het aan Louis.</span></p>
				<p class="wp-plat"><span>‘Hier,’ zei hij. ‘Gij zijt kletsnat, dat zal u deugd doen.’ Het was een scherp-zoet vlierbesdrankje met citroen.</span></p>
				<p class="wp-plat"><span>‘Ik heb een haas voor u als ge wilt, Omer. Twintig frank.’</span></p>
				<p class="wp-plat"><span>‘Vers?’</span></p>
				<p class="wp-plat"><span>‘Van eergisteren. Zij wil hem niet. Zij eet niet.’</span></p>
				<p class="wp-plat"><span>‘Heeft zij het aan haar maag?’</span></p>
				<p class="wp-plat"><span>‘Zij!’ riep Holst.</span></p>
				<p class="wp-plat"><span>Zij zwegen. Bomen die ineens ruisten. Luiken sloegen tegen een muur.</span></p>
				<p class="wp-plat"><span>‘Zij volgt de toestand op de radio,’ zei Nonkel Omer.</span></p>
				<p class="wp-plat"><span>‘Gij hebt kinderkleertjes gebracht naar mijn moeder,’ zei Louis. Holst telde op zijn vingers. ‘Drie gettenbroekjes, vier borstrokjes, twee mutsjes, een vest in wol met een ruitjestekening. En niet uit de Sarma, ik heb ’t etiket gezien, uit een winkel van de avenue Louise. Kleertjes voor een koningskind.’</span></p>
				<p class="wp-plat"><span>‘Heeft Madame Laura dat uitgezocht?’</span></p>
				<p class="wp-plat"><span>‘Zij of een van haar meisjes.’</span></p>
				<p class="wp-plat"><span>‘Maar ze zagen er niet nieuw uit.’</span></p>
				<p class="wp-plat"><span>‘Zij heeft er een paar dagen mee zitten spelen.’</span></p>
				<p class="wp-plat"><span>‘Maar als zij zo met haar oren aan de radio hangt,’ riep Nonkel Omer ongeduldig, ‘dan wil dat zeggen dat zij op de hoogte is dat er iets op komst is. Of luistert ze naar de beursberichten?’</span></p>
				<p class="wp-plat"><span>‘Ook.’</span></p>
				<p class="wp-plat"><span>‘Het heeft met haar notaris te maken,’ besloot Nonkel Omer.</span></p>
				<p class="wp-plat"><span>‘Mijnheer de notaris Baelens, die in Brussel op zijn eentje Hitler wil verslaan, die het liefst direct Duitsland zou binnenvallen met zijn Ardeense jagers. En het is door zulke gasten dat België nu moet mobiliseren en dan weer demobiliseren, één hoop miserie op kosten van de Staat.’</span></p>
				<p class="wp-plat"><span>De vermelding van de notaris had een zonderlinge uitwerking op Holst. Hij greep de pook en zwaaide ermee, zijn ogen werden lichter, de knokkels van de hand om de pook werden wit, hij nam de fles vlierbessensiroop, dronk ervan en hoestte. Toen zei hij kalm: ‘De notaris, de notaris, ik hoor niets anders.’</span></p>
				<p class="wp-plat"><span>‘Wil zij nog altijd met hem trouwen?’</span></p>
				<p class="wp-plat"><span>‘Vraag het haar zelf,’ zei Holst. ‘Vragen is vrij en ’t refuseren staat erbij.’</span></p>
				<p class="wp-plat"><span>Louis’ engelbewaarder zat niet goed in zijn vel, God gaf hem signalen en bevelen die hij niet begreep. Holst was gewoon door de hemelse scharen niet goed genoeg getraind voor zijn taak als engelbewaarder.</span></p>
				<p class="wp-plat"><span>In haar slaapkamer lag Madame Laura op haar bed in negligé, met natte haren, met de diamanten in haar schoot te spelen. Nu zij geen kinderkleertjes meer had.</span></p>
				<p class="wp-plat"><span>‘Zij heeft keus genoeg,’ zei Nonkel Omer, ‘ministers, bankiers, senators, ze moet maar haar vinger opsteken of er zit een trouwring aan. Alles hangt af van wie er het eerste bij is. De notaris?’</span></p>
				<p class="wp-plat"><span>‘Gij,’ zei Holst. ‘Gij, gij zijt met mijn kloten aan het spelen.’</span></p>
				<p class="wp-plat"><span>Nonkel Omer schrok, hij hief zijn hand met het fonkelende polshorloge bezwerend voor zich.</span></p>
				<p class="wp-plat"><span>‘Heft uw gat op,’ zei Holst. Nonkel Omer kwam overeind.</span></p>
				<p class="wp-plat"><span>‘Heft u weg,’ zei Holst. Nonkel Omer dronk zijn glaasje jenever leeg, en zei toen: ‘Laura Vandeghinste is geen spek voor uw bek. Onthou dat.’</span></p>
				<p class="wp-plat"><span>‘Bemoei u met uw eigen,’ zei Holst toonloos.</span></p>
				<p class="wp-plat"><span>Louis dronk zijn kopje stroperige zoetigheid op. De regen minderde. Holst knikte Louis een paar keer toe. ‘Doe de complimenten aan uw moeder.’</span></p>
				<p class="wp-plat"><span>‘Ik zal niet mankeren,’ zei Louis en knipoogde naar de reus, die pokdalig, getaand als de bleekste peperkoek, bleef knikken, en toen een haas ging halen met kapotte oogkassen. ‘Beloofd is beloofd,’ zei hij.</span></p>
				<p class="wp-plat"><span>Nonkel Omer keek naar het lijk, stak zijn hand niet uit.</span></p>
				<p class="wp-plat"><span>‘Ziet ge hem niet gaarne?’ vroeg Holst.</span></p>
				<p class="wp-plat"><span>‘Ik wel, maar mijn portemonnee ziet hem niet gaarne.’</span></p>
				<p class="wp-plat"><span>‘Pak hem mee, gij kunt het verrekenen met madame Seynaeve.’</span></p>
				<p class="wp-plat"><span>Nonkel Omer nam zonder vragen </span><span class="wpt-cursief">Het Laatste Nieuws</span><span> van de tafel en wikkelde het dier er in. Holst die de haas had gedood en ook het kind van Mama, mijn broertje, Holst die verantwoordelijk was voor mijn zielenheil, wou mij iets dringends, iets beslissends zeggen, maar hij deed het niet omdat Nonkel Omer er bij stond.</span></p>
				<p class="wp-plat"><span>‘Mama is in Zwitserland,’ zei Louis.</span></p>
				<p class="wp-plat"><span>‘Ik kan wachten,’ zei Holst. ‘Ik zit niet te springen om twintig frank.’</span></p>
				<p class="wp-plat"><span>Waarschijnlijk zou Holst met Mama telefoneren vanavond, haar zeggen: ‘Ik heb uw zoon ontmoet, Constance, hij houdt van u, dat kind mist u, Constance, waarom verbergt ge u in de Alpen, waarom hebt ge liever het gezelschap van die geit van een madame Esquenet dan dat van hoe heet hij ook weer, Louis?’</span></p>
				<h2 class="wp-kop" id="toc-anchor-7"><span class="wpt-cijfers">XXV Vijgenblaadje</span></h2>
				<p class="calibre1"><span>Toen Louis te vroeg afscheid nam van Meerke, want hij moest nog wachten naast zijn koffer tot Nonkel Armand klaar was met zich te scheren in de keuken, speelde in de radio het mandoline-ensemble ‘Ons Streven’ het lied ‘Sluit de rijen!’ Toen vertelde een professor het waargebeurde feit dat een okapi uit Belgisch Kongo sinds de inval van de Duitsers in Polen al zijn eten weigerde, een onzegbaar verdriet was in de ogen van het beest te lezen. De directeur van de dierentuin van Parijs had samen met eminente dierenartsen de hele nacht gewaakt, met bananen klaar in de hand. Maar tegen de dageraad, tevergeefs zoekend naar een straaltje zon in de grauwe Franse lucht, had de okapi de geest gegeven.</span></p>
				<p class="wp-plat"><span>‘Hoe triestig,’ zei Meerke.</span></p>
				<p class="wp-plat"><span>‘Dat ik wegga?’</span></p>
				<p class="wp-plat"><span>‘Dat ook Louis, dat ook. Maar dat arm beestje.’</span></p>
				<p class="wp-plat"><span>‘Biefstuk van okapi voor de Parisiens vandaag.’ Nonkel Armand veegde de vlokjes schuim van zijn gezicht.</span></p>
				<p class="wp-plat"><span>Op het erf, niettegenstaande Meerkes verbod, kwam Raf aangewandeld.</span></p>
				<p class="wp-plat"><span>Hij bewoog als een meisje. Louis zei: ‘Nog één minuutje, Nonkel Armand, alstublief,’ en rende naar zijn vriend die bij Hector de kalkoen stond. ‘Dag Hector,’ zei Louis, ‘au revoir, ik ga u niet meer levend zien.’ De kalkoen schreeuwde, spreidde zijn vleugels, schudde ze.</span></p>
				<p class="wp-plat"><span>‘Kent ge ’t verschil tussen een vrouw en de stad Brugge?’ vroeg Raf.’</span></p>
				<p class="wp-plat"><span>‘Nee. Zeg maar.’</span></p>
				<p class="wp-plat"><span>‘De stad Brugge heeft maar één keer per jaar een bloedprocessie.’ Raf proestte het uit, hield een slap handje voor zijn mond, Hector overstemde hem met zijn keelscheurende roep.</span></p>
				<p class="wp-plat"><span>‘Jaja,’ zei Louis. Hij begreep de oplossing van het raadsel niet. Gingen vrouwen dan naar een andere bloedprocessie, in een ander land, meerdere keren per jaar? Het was alsof hij in een matglazen kubus zat, Raf plette er van buitenaf zijn neus tegen en proestte het uit.</span></p>
				<p class="wp-plat"><span>‘Ge moogt zeggen van mij wat ge wilt, maar ik ben sportief,’ zei Raf. ‘Ik heb het vanmorgen gehoord op de radio, het grof spel gaat beginnen in Polen. Onze koning en de Paus willen tussenkomen maar Hitler vaagt er zijn broek aan. Daarom, voilà...’ hij graaide in zijn broekzak en stak het zijden voddetje met de kanten randjes in Louis’ hand. Louis stak het onmiddellijk in zijn jaszak. Niemand, zelfs Hector niet, had het gezien. ‘Ge hebt gewonnen. De Duitsers gaan komen. Gij ziet dat ik sportief ben.’</span></p>
				<p class="wp-plat"><span>‘Eén man, één woord,’ zei Louis.</span></p>
				<p class="wp-plat"><span>‘Altijd geweest. Wie weet wanneer we ons terug gaan zien. Draag goed zorg voor Madame Laura’s vijgenblaadje.’</span></p>
				<p class="wp-plat"><span>‘Ontrief ik u niet te veel?’</span></p>
				<p class="wp-plat"><span>‘Ik heb er nog twee thuis,’ zei Raf. Zij gaven mekaar de hand, kruisvaarder Louis-met-de-Bijl die zijn bange leenman achterliet in het dorpse nest Bastegem, tussen de koeien.</span></p>
				<p class="wp-plat"><span>Meerke zei: ‘Gaat ge goed opletten? Altijd direct zonder tegen te spreken doen wat uw Mama zegt?’</span></p>
				<p class="wp-plat"><span>Tante Violet waggelde mee naar het hek en vroeg of Louis Meerke een groot plezier wilde doen en een </span><span class="wpt-cursief">lettre de château</span><span> schrijven. Een raadsel. Opnieuw. Een brief van het kasteel. Het kasteel van Madame Laura waar ze in het wit op het bordes staat, hoogmoedig glimlachend naar haar nieuwe bruidegom, de notaris?</span></p>
				<p class="wp-plat"><span>Tante Violet las het raadsel op zijn gezicht. ‘Een schone brief, goed leesbaar, waarin dat ge Meerke bedankt voor haar gastvrijheid. Dat is een </span><span class="wpt-cursief">lettre de château</span><span>, zei zij die tot in haar kist een schoolmeesteres en bibliothecares zou blijven.</span></p>
				<p class="wp-plat"><span>Nonkel Armand perste zijn gezicht in een leren vliegeniersmuts, trok handschoenen aan en kroop in de auto die hij van Mireille van de ‘Picardy’ had geleend. Zij wuifden naar het huis en de dahlia’s en de barstensvolle Tante Violet die net een kwart kilo hoofdvlees met mosterd had gegeten van verdriet omdat Louis wegging.</span></p>
				<p class="wp-plat"><span>‘Houd u vast,’ zei Nonkel Armand, ‘’t is van tachtig per uur!’ Toeterend reed hij door het dorp. Toen zij voorbij de ‘Picardy’ reden vertraagde hij, loerde, maar uit het ontuchthuis, kletsnat, met dichte luiken, was geen teken van leven te zien. ‘De volgende keer ga ik u meenemen,’ zei Nonkel Armand, ‘het wordt stilletjes aan tijd dat ge de wereld kent. Maar niet op zaterdag of zondag, want dan komt dat crapuul van de paardenkoersen. Nee, gewoon door de week. Wij gaan een scheetje lachen, alle twee.’</span></p>
				<p class="wp-plat"><span>Op de weg naar Walle kreeg de auto vaart zodat Nonkel Armand moest roepen. ‘Wie gaat er volgens u de meester van de wereld worden?’</span></p>
				<p class="wp-plat"><span>‘Jezus Christus,’ zei Louis.</span></p>
				<p class="wp-plat"><span>‘Maar nee, kwezelke. De communisten of Hitler?’</span></p>
				<p class="wp-plat"><span>Het was ondenkbaar dat de communisten die priesters en zusters doodgefolterd hadden in Spanje, die wilden dat er geen vaderland meer zou zijn en geen godsdienst, zouden heersen over de volkeren. Dat zou God niet toelaten. Of wel, voor een tijdje, als beproeving?</span></p>
				<p class="wp-plat"><span>‘Hitler,’ zei hij.</span></p>
				<p class="wp-plat"><span>‘Akkoord. De minste van de twee kwalen.’ Onderweg, terwijl Louis zich voorstelde hoe hij straks het best aan Mama om een leren vliegeniersmuts zou vragen, vertelde zijn oom over de diverse cafés langs de weg, waar hij kind aan huis was, over Marie-José van de ‘Gouden Klok’, die een klant had gebeten en in de gevangenis was beland, want een mensenbeet is uiterst gevaarlijk, dat weten de heren van het gerecht maar al te goed, gevaarlijker dan een varkensbeet, zoveel vuiligheid hebben wij in ons speeksel, over Adrienne, van de ‘Mercator’, een kind uit de duizend, koekegoed, maar als ze dronken was een paardenzaag, altijd maar klagen over haar man, een elektricien met één been, over Michou die zo op haar zusje Corinne leek dat ze ermee klanten voor de zot konden houden, ik bespaar u de details, over Barbe-à-papa, een geitenbok die bier dronk en elke dag moest gewassen worden en ingewreven met eau-de-cologne.</span></p>
				<p class="wp-plat"><span>Louis kreeg een opdracht. In de tampende, ratelende auto, met Vlieghe naast zich van wie de zoete geur naar hem oversloeg, was een op de maat van de razende wielen neuriënde stem hoorbaar, snel, slissend: Louis Seynaeve, gij zijt uitverkoren om uw oom te redden, hij wiens voorkomen de slechte vrouwen behaagt, hij die op dit ogenblik zijn verdorven gekeuvel onachtzaam ginnegappend verder zet. Met de hulp van de Heilige Maagd zult ge hem bevrijden van de vreselijke kwaal die dronkenschap heet, en daarvoor moet de oorzaak met wortel en al uitgeroeid worden als de eksterogen van uw grootmoeder, namelijk Madame Laura, want haar ziel is rot tot op het merg en zij is het die mannen aanzet om haar te vergeten in schadelijke likeuren.</span></p>
				<p class="wp-plat"><span>Louis’ antwoord op die haastige zangstem was zonder woorden, hij betastte in zijn jaszak de gladde ijle stof met de zachte rafelige korstjes van kant. Nonkel Armand draaide zijn raampje open om zijn sigarettenpeuk weg te gooien. De naar vlas stinkende windhoos die naar binnen sloeg deed Louis niezen, hij zocht zijn zakdoek, het broekje viel tussen de zittingen, Louis niesde drie-vier keer, ondertussen pakte Nonkel Armand het frulletje ondergoed op. ‘Hè, wat hebben we hier? Hoe komt dat hier? Ik weet het al, Solange moet het hebben laten liggen, zij heeft ’t laatst met Mireilles auto gereden. Naar de Rotary-club. Wel, nondenonde!’ (De non, de non! Solange!) Louis keek naar de bochtige Leie, de molens, de graansilo’s, het voetbalveld van Walle Sporting Club.</span></p>
				<p class="wp-plat"><span>Thuis in de Oudenaardse Steenweg waar de buren Mireilles auto bewonderend bekeken, kuste Mama haar broer langer, inniger dan haar zoon. Zij was magerder geworden en lichtroze verbrand.</span></p>
				<p class="wp-plat"><span>‘Het spijt mij, Armand,’ zei zij. ‘Ik had u gaarne plezier gedaan met een neefje. En u, Louis, met een broertje.’</span></p>
				<p class="wp-plat"><span>‘Het zal voor een volgende keer zijn, Constance.’</span></p>
				<p class="wp-plat"><span>‘Al dat zeer en al dat wachten voor niks.’</span></p>
				<p class="wp-plat"><span>Papa had een lichtgrijs pak aan, Mama knoopte zijn das dichter rond zijn nek, Papa maakte een geluid alsof hij gewurgd werd. Hij moest straks naar het jubileum van De Zusters van Liefde in Hulle. De bisschop van Brugge zou er ook zijn voor de a-ca-demische zitting.</span></p>
				<p class="wp-plat"><span>‘Gij liever dan ik, Staf, naar al die zwartrokken,’ zei Nonkel Armand.</span></p>
				<p class="wp-plat"><span>‘Heeft hij gedronken onderweg?’ vroeg Mama toen ze boterhammen met platte kaas en sjalotjes klaarmaakte in de keuken.</span></p>
				<p class="wp-plat"><span>‘Nee, Mama. Geen druppel.’</span></p>
				<p class="wp-plat"><span>‘Zijt ge nergens afgestapt? Niet liegen.’</span></p>
				<p class="wp-plat"><span>‘Hij wilde misschien wel, maar hij is niet bezweken voor de verleiding.’</span></p>
				<p class="wp-plat"><span>‘Gij begint hoe langer hoe meer als uw Peter te spreken,’ zei zij. ‘Met die stadhuiswoorden.’</span></p>
				<p class="wp-plat"><span>Uit de voorkamer weerklonk gegiechel en geschater, Papa’s hoge stem riep jodelend: ‘Olalaietie.’ Mama liep naar het gekraai van Nonkel Armand toe: ‘Paris, c’est une blonde, Paris, reine du monde.’ Papa danste blazend en jodelend in het midden van de kamer, de das die Mama zo zorgvuldig had gestrikt zat schots en scheef, op zijn kalende schedel zat het broekje van Laura Vandeghinste, kasteeldame en aanstaande notarisvrouw, zijn schaarse rosblonde krulhaar stak tussen de kanten pijpjes, hij leek op een robuuste grootmoeder uit vroegere tijden, die in een alles uiteenrafelende wervelstorm was geraakt en uit kwam blazen in de vertrouwde Vlaams-antieke voorkamer van de Seynaeves.</span></p>
				<p class="wp-plat"><span>Wat Louis niet verwachtte was Mama’s lach. ‘Maar Armand toch, wat steekt gij uit met mijn vent? Ge zijt nog maar binnen en...’</span></p>
				<p class="wp-plat"><span>Papa haalde het frutsel van zijn hoofd, keek ernaar, trok eraan, het elastiek rekte zeer ver uit.</span></p>
				<p class="wp-plat"><span>‘Loopt gij daarmee op zak, broer?’</span></p>
				<p class="wp-plat"><span>‘Ja, zuster. Ik heb dat altijd bij mij. Om leute te maken.’</span></p>
				<p class="wp-plat"><span>‘Het komt van Parijs,’ zei Papa.</span></p>
				<p class="wp-plat"><span>‘Het is een cadeau voor u, Constance,’ zei Nonkel Armand opgewekt.</span></p>
				<p class="wp-plat"><span>‘Ehwel, merci.’</span></p>
				<p class="wp-plat"><span>‘Het is een vijgenblaadje’, nee, Louis zei het niet hardop.</span></p>
				<p class="wp-plat"><span>Zij aten die avond hutspot alhoewel het er het weer niet voor was. De radio vertelde over de negen schamele Poolse legereenheden die op nog méér naderend onheil wachtten bij de grens, zonder transmissiemateriaal of luchtafweer.</span></p>
				<h2 class="wp-kop" id="toc-anchor-8"><span class="wpt-cijfers">XXVI Zuster Koedde</span></h2>
				<p class="calibre1"><span>Zuster Engel schudde meewarig haar kap, maar het was rein bedrog, om Zuster Adam en Zuster Kris die toekeken te laten zien hoe engelachtig mededogend zij wel was in haar rol van beul.</span></p>
				<p class="wp-plat"><span>‘Louis,’ zei Zuster Engel, ‘ik ben verplicht om u te straffen. Hoezeer het mij ook zeer doet. Een zero voor gedrag, een uur op uw knieën in de kapel, dan tweehonderd regels: ‘‘ik moet leren deemoedig zijn, vooral in tijden van nood.”’ </span></p>
				<p class="wp-plat"><span>‘Dat kan niet op één regel.’</span></p>
				<p class="wp-plat"><span>‘Driehonderd keer.’</span></p>
				<p class="wp-plat"><span>‘Maar Zuster, dat maakt tweemaal driehonderd regels, zeshonderd!’</span></p>
				<p class="wp-plat"><span>‘Tiens, nu kan hij wél rekenen,’ zei Zuster Kris.</span></p>
				<p class="wp-plat"><span>‘Driehonderdvijftig,’ zei Zuster Engel. ‘En dan ben ik nog mild. Wat hebt gij toch in uw vel? Sedert uw vakantie is er geen huis met u te houden. Gij wilt u onderscheiden door baldadigheden.’</span></p>
				<p class="wp-plat"><span>Louis drentelde langs de twee beamende Zusters. Zuster Engel had gelijk, hij was lastig. Zoals de Graaf van Monte Christo rebels was in zijn cel. Zoals Zuster Sint Gerolf ergens in het Slot lastig was achter slot en grendel. (Niettegenstaande geruchten dat zij opgenomen was in een ziekenhuis voor nonnen in Limburg. Maar dat waren de overbekende afleidingsmaneuvers, de doorzichtige vijfde-colonnetactieken, er was veel meer reden om aan te nemen dat de cohorte der Zusters uit het hele land in geheime spoedvergadering tijdens de vakantie besloten had haar onder te brengen in een hok van drie bij drie meter, dat in allerijl door nachtelijke metselaars als een erker zonder licht tegen de Slotmuur werd gebouwd, zoals de strafcellen in de tijd dat dit klooster werd opgericht door enkele Zusters van de Derde Regel met Goorik van der Houtstrate, pastoor, waarop Paus Nicolaas de Vijfde de Zusters toestond het gezegend en vermaledijd habijt te dragen. De cohorte sprak: ‘Wederstand tegen de overste; val neer, Zuster Sint Gerolf, met de roede in de hand; overhandig de roede aan uw overste; Zusters, tuchtigt haar.’)</span></p>
				<p class="wp-plat"><span>Louis had Vlieghe teruggezien. Vlieghe die Vos had moeten heten, of Voske vanwege het donkerrode stekelhaar, veel zachter dan het er uitzag, de onrustig over en weer schietende roofdierogen, de spitse, natte mond. Vlieghe had hem een hand gegeven, ‘Ah, ge zijt daar!’ en daarmee alle regels voor begroeting van de Apostelen geschonden. Ook de andere Apostelen hadden de wetten en gewoonten van hun Verbond achter zich gelaten in de nu al weer wegdrijvende fata morgana van de vakantie, de tijd van een oase, en babbelden als gewone leerlingen, als Hottentotten. De Apostel Petrus, stichter, grondvester, stond alleen.</span></p>
				<p class="wp-plat"><span>Polen was onder de voet gelopen. En dan? Dat in het opwaaiend zand daar in de verre woestijn van de vakantie dappere kurassiers en lanciers voor hun belachelijk onbewapend vaderland verpletterd werden met hengst en al door de onaantastbare en ongelooflijk wendbare tanks van de gestaalde vijand (in de tanktorens: meedogenloze Apostelen, baret met het Doodshoofd op de doodsverachtende kop), het was de wet.</span></p>
				<p class="wp-plat"><span>‘Het komt door de oorlog dat ze zo lastig zijn,’ zeiden de Zusters, reuzenvleermuizen tegen de kapelmuur geplakt.</span></p>
				<p class="wp-plat"><span>‘De vakantiehuiswerken... een schande...’</span></p>
				<p class="wp-plat"><span>‘Zelfs hun handschrift is achteruitgegaan.’</span></p>
				<p class="wp-plat"><span>‘De ouders... geen tijd... zo slordig...’</span></p>
				<p class="wp-plat"><span>‘Een reden temeer om hun kinderen bezinning te leren.’</span></p>
				<p class="wp-plat"><span>‘De geschiedenis is een les. Zeker de geschiedenis van vandaag.’</span></p>
				<p class="wp-plat"><span>Moeder-Overste in de refter na het gebed: ‘...dat ik het niet langer meer zal dulden, dat opstandig gedrag. Dat er vanaf vanavond een strengere toepassing zal zijn van onze reglementen. De weerbarstigen zullen niet meer tot aan het einde van het trimester onder ons blijven maar terstond verwijderd worden. Zelfs al zou dit een blaam op ons Gesticht werpen. Dat ik mij daar zeer goed rekenschap van geef. Toch, het kwaad moet uitgerukt.’</span></p>
				<p class="wp-plat"><span>Zuster Econome: ‘Zelfs al snijdt het in het vlees van onze financies.’</span></p>
				<p class="wp-plat"><span>Zuster Kris: ‘Wij zijn een doodarm klooster en het bestaan van onze gemeenschap is bedreigd. Toch zullen wij... Met wortels en al...’</span></p>
				<p class="wp-plat"><span>Zuster Sapristi: ‘In een tijd als de onze moet er samenhorigheid zijn, jongens, alstublieft. Doe een beetje uw best.’</span></p>
				<p class="wp-plat"><span>Zuster Econome: ‘Maatregelen. Vooral nu.’</span></p>
				<p class="wp-plat"><span>Zuster Sapristi: ‘Luistert niet naar het kwaad, jongens. Niet naar slechte vrienden die denken dat in de oorlog alles zal mogen.’</span></p>
				<p class="wp-plat"><span>En de nieuwe Zuster (een asperge die gevlucht is uit een strenger klooster, of weggejaagd uit een Brugs hospitaal, of met een onzichtbare vorm van melaatsheid teruggestuurd uit Belgisch Kongo, die Zuster Thérèse heet maar algauw om haar koud gezicht Zuster Koedde genoemd, ‘koude’ op zijn Brugs uitgesproken, een kwieke vloek, Koedde) dook op in de kapel waar Louis op zijn knieën zat, zij kwam los van de muur als de heilige Theresa uit haar nis.</span></p>
				<p class="wp-plat"><span>‘Niet zitten.’ Een geruis en de hand die zijn schouder optrok. Drie dagen later, ook ineens vanuit een geluidloze koude deur: ‘Seynaeve.’</span></p>
				<p class="wp-plat"><span>‘Ja, Zuster.’</span></p>
				<p class="wp-plat"><span>‘Wat heb ik u daar horen zeggen? Daarjuist op de speelplaats? Dat woord. Zeg het nog eens als ge durft, in mijn aanwezigheid!’</span></p>
				<p class="wp-plat"><span>‘Welk woord?’</span></p>
				<p class="wp-plat"><span>‘Het woord voor uitwerpselen. Spreek het uit, Seynaeve. Of is uw onkuisheid zo beschaamd over zichzelf dat...’</span></p>
				<p class="wp-plat"><span>Hij wist het in een flits, het woord, de onschuld zelf. Voorzichtig triomferend zei hij: ‘Zuster, ik had het over </span><span class="wpt-cursief">kaka</span><span>, Zuster.’</span></p>
				<p class="wp-plat"><span>‘Ja, en...’</span></p>
				<p class="wp-plat"><span>Hij onderbrak haar meteen. ‘De kaka is een Australische papegaai, Zuster.’ Hij wou uitleggen dat hij het woord zo hard geroepen had omdat Dondeyne het moest invullen in het kruiswoordraadsel van ‘Zonneland’, toen ze hem sloeg zonder dat een plooi van de romp van haar kleed bewoog, de knokkel en de ring troffen zijn kaakbeen. Zij scheen hem een trap te willen geven, haar achterste been verhief zich. Hij hield zijn handen voor zijn gezicht, wachtte.</span></p>
				<p class="wp-plat"><span>‘Handen weg.’</span></p>
				<p class="wp-plat"><span>Hij gehoorzaamde en zei: ‘Een Australische vogel, de Kaka, Kakatoe. Zoals de Lori.’</span></p>
				<p class="wp-plat"><span>‘Maak dat ge wegkomt, Farizeeër.’ Zuster Koedde was door haar hemelse Bruidegom onder de ontuchtigen gezonden om te ondervragen, niet om te leren of te weten.</span></p>
				<p class="wp-plat"><span>In die dagen schopte Louis de kleintjes tegen hun enkels, hij maakte zich meester van de Meccanodozen en de bouwdozen van de Hottentotten in de recreatiezaal, ’s nachts zat zijn bed vol onkuis wriemelende Miezers.</span></p>
				<p class="wp-plat"><span>‘Vlieghe.’</span></p>
				<p class="wp-plat"><span>‘Wat nu weer?’</span></p>
				<p class="wp-plat"><span>Zij hadden overlopertje gespeeld, hurkten bezweet in de schaduw van de perelaar waarachter Zuster Koedde onmogelijk kon schuilen. Zij zat ook niet in de takken.</span></p>
				<p class="wp-plat"><span>‘Op een dag...’</span></p>
				<p class="wp-plat"><span>‘Zeg voort.’</span></p>
				<p class="wp-plat"><span>‘Op een dag ben ik van niemand meer benauwd.’ </span></p>
				<p class="wp-plat"><span>Vlieghes mond staat open, zijn tong roze als een zuurstok.</span></p>
				<p class="wp-plat"><span>‘Niets zal mij kunnen kapot maken. Geen verklikkers zullen mijn ziel kunnen verstrooien.’</span></p>
				<p class="wp-plat"><span>‘Gaat ge weer zeveren?’</span></p>
				<p class="wp-plat"><span>‘Het enigste...’</span></p>
				<p class="wp-plat"><span>‘Zeg voort.’</span></p>
				<p class="wp-plat"><span>‘...waarvoor ik benauwd zou kunnen zijn is dat er in mijn ziel geen plaats meer zal zijn voor u.’</span></p>
				<p class="wp-plat"><span>‘Gij leest te veel dwaze boeken.’</span></p>
				<p class="wp-plat"><span>‘Op een dag zal ik een huis met veel kamers hebben, en daar wil ik geen ouders, geen Tantes of Nonkels of Zusters zien. Met geen stokken zal ik uit dat huis te slaan zijn. De enige die ik binnen zal laten zijt gij, als ’t nodig is ’s nachts. Want uw ziel is als de mijne. Ik zie mijn moeder niet liever dan u. En als ge in mijn huis komt zal ik uw knecht zijn, gij moogt mij commanderen, mijn postzegels meenemen. Gij moogt in mijn ziel binnen- en buitenwandelen als in een duivenkot. Ik zal een toren hebben en daar zal ik mij opsluiten met mijn Colt en mijn kruisboog, en iedereen die u wil afnemen van mij, gaat eraan. Zij kunnen mij verslaan natuurlijk maar vóór die tijd gaan zij bloeden, goed weten, dat zegt Seynaeve u.’ Hij wist dat hij raaskalde zoals een ridder in de maneschijn voor de tinnen en de schietgaten van een burcht, zoals in datzelfde maanlicht de kalkoen Hector. De woorden plakten als de goedkope chocolade die Papa in het café “Groeninghe” kocht, aan zijn gehemelte vóór ze bleven komen, ze bleven komen.</span></p>
				<p class="wp-plat"><span>Wij gaan samen in de hemel komen. Als zij u daar niet binnenlaten wacht ik in de kou voor de poort totdat ge uwe tijd in ’t vagevuur hebt doorgebracht. En ik ga Onze Lieve Vrouw smeken dat ze u rap genadig is. Zij zal luisteren.’</span></p>
				<p class="wp-plat"><span>Zuster Koedde kwam vanachter de perelaar, maar zij las in haar brevier en zag hen niet. Vlieghe had vingernagels met zwarte randen, ook tegen de maantjes. Hij aaide ermee langs zijn knieschijf waar een scharlaken ster op getekend zat.</span></p>
				<p class="wp-plat"><span>‘Gaat ge nog lang onnozel doen?’ vroeg Vlieghe. ‘Vertel uw zever aan iemand anders.’ Het klonk aarzelend, onoprecht.</span></p>
				<p class="wp-plat"><span>‘Vertel voort,’ zei Vlieghe.</span></p>
				<p class="wp-plat"><span>‘Nee.’</span></p>
				<p class="wp-plat"><span>’s Anderendaags hief de pastoor de kelk en de hostie en het overviel Louis dat daar in die beverige hand Zijn lichaam, Zijn bloed niet aanwezig was. Hij keek om zich heen, doodsbang, ik ben bezeten, iemand moet de duivel uit mij drijven, uit de glas-in-loodramen dwarrelen stofdeeltjes die elk ogenblik samengebundeld zullen worden tot een dikke alles verterende bliksemstraal die mij zal treffen, hier, in de plooi tussen mijn wenkbrauwen, elk ogenblik zal de onderpastoor de kelk overnemen van de oude man, zie, de pastoors handen trillen want mijn ongeloof zindert door de kapel, als de onderpastoor goed mikt zal de kelk die hij naar mij slingert tegen mijn tanden slaan, de wijn kwakt, spat over mijn gezicht, ik zal het wel moeten proeven, dat bloed van Jezus, het smaakt zout als brem, ik zal er druppels van inslikken, ik verslik me en stik in de eeuwige ongenade.</span></p>
				<p class="wp-plat"><span>Jezus heeft bestaan. Zelfs Voltaire die uit zijn sterfbed viel met zijn ketterse bek in zijn pispot en daarin verdronk, ontkende dat niet. Maar is Hij wel dat schijfje ouwel daar? Is het geen uitvinding?</span></p>
				<p class="wp-plat"><span>Louis liep zoals altijd achter Byttebier, met gevouwen handen, het hoofd voorovergebogen naar het altaar, elk ogenblik kon de Gezalfde die overal alomtegenwoordig is zijn tomahawk gooien en hem in de klamme nek treffen. Of zijn vogelpikpijltje van verschroeiende, roodgloeiende wraak, sneller dan het geluid, kon, van voren, tussen keel en kin dringen zodat hij tegen Vlieghe achter hem viel, Vlieghe pakte hem op, barmhartige Samaritaan, en legde hem behoedzaam neer op de treden van het altaar, naast de fietsschoenen van de onderpastoor.</span></p>
				<p class="wp-plat"><span>Louis slofte verder, bad, stak zijn tong uit, bad en de Heer Jezus had medelijden met zijn dwaling en met de twijfel die elk van zijn Christenkinderen overvalt (zeker als zij dodelijk beledigd zijn geweest door een rossige vossige ellendeling op het ogenblik dat zij hun genegenheid uitspraken) en de God in de kapel van Haarbeke rukte Louis’ uitgestoken tong niet uit met zijn gietijzeren tangen van vingers. Louis klappertandde. ‘Vergeef mij, alstublieft!’ ‘Mond open,’ siste de onderpastoor die naast de pastoor stond (klaar om de wankele oude man terstond ter plekke te vervangen als hij ineen zou zakken, snel de gouden ciborie in de vlucht op te vangen met zijn forse behaarde handen die zo klemvast op het stuur van zijn Indian-motor lagen). De hostie, Zijn levend lichaam, lag als een zijdepapiertje op Louis’ tong. Louis kwam overeind, zonder op de communiebank te steunen als de logge luilak Dondeyne naast hem. Hij liep naar achteren zonder naar Vlieghe te kijken en tijdens deze verwarrende wandeling was het dat hij, de ouwel tegen het tandvlees achter zijn kiezen drukkend, de goedheid van Jezus die hem voor bliksem en dood had behoed negeerde, vernietigde. Je durfde mij niet te vellen op je altaar, omdat je er gewoonweg niet was, anders had je ’t gedaan. Hij kauwde, beet, vermorzelde. Een immense, jachtige trots zwol in zijn hele lijf, ik kan wel pissen van trots. Hij slikte de laffe of niet aanwezige Jezus door. Als de joden, dacht hij, als de joden zal ik verjaagd worden over de wereld; Jezus die bestaan heeft en vaak bestaat, zal mij achtervolgen met zijn engelen, laat ze komen.</span></p>
				<p class="wp-plat"><span>Iemand had alles gezien. Zuster Koedde, een bonenstaak met een lang witmetalen gezicht, niet ongelijk aan de wereldkampioen Marcel Kint, de Zwarte Adelaar, met ineengevouwen zwarte vlerken, geperst tegen de muur naast de biechtstoel. Zij klikte met haar tong en wenkte hem. Hij volgde haar.</span></p>
				<p class="wp-plat"><span>Zij bleven staan toen Zuster Koedde hem bij de deur van de bibliotheek tegenhield. Zij speurde de gang af. Toen duwde zij hem in de muffe ruimte vol blauwgekafte boekenruggen. Als tijdens een les turnen – turnden de Zusters achter de viervoudig vergrendelde deuren van het Slot? – hupte zij op de tafel, een zorgeloos wezen ineens, en zat met bengelende benen op het Perzisch tapijtje.</span></p>
				<p class="wp-plat"><span>‘Beken.’</span></p>
				<p class="wp-plat"><span>‘Wat?’</span></p>
				<p class="wp-plat"><span>‘Wat hebt ge gedaan in de kapel? Beken.’</span></p>
				<p class="wp-plat"><span>‘Ik ben te communie gegaan.’</span></p>
				<p class="wp-plat"><span>‘Zoals gewoonlijk? Zoals altijd?’</span></p>
				<p class="wp-plat"><span>‘Ja.’ Een vermiljoenen kruis begon op zijn voorhoofd te gloeien.</span></p>
				<p class="wp-plat"><span>‘Seynaeve, ik stond op twee meter van u verwijderd. Ik ben niet blind.’</span></p>
				<p class="wp-plat"><span>‘Gij weet toch alles, waarom moet ik dan nog bekennen?’ zei Louis.</span></p>
				<p class="wp-plat"><span>De verbolgen Heer had meteen een van zijn bruiden gezonden.</span></p>
				<p class="wp-plat"><span>‘Ik weet meer dan ge denkt.’</span></p>
				<p class="wp-plat"><span>‘Ik beken,’ zei hij en wachtte op het noodlot. Christus verloochenen. In welke ban werd je dan geslagen?</span></p>
				<p class="wp-plat"><span>‘Wie is het geweest?’ vroeg zij. En bokkig toen hij niet antwoordde: ‘Welke jongen was het die aan u is geweest?’ Aan mij geweest. Aán mij.</span></p>
				<p class="wp-plat"><span>‘Dondeyne,’ zei hij. Dondeyne die altijd de neiging had om vlakbij je te komen staan als hij tegen je praatte, had hem aangestoten, vlak voor het knielen.</span></p>
				<p class="wp-plat"><span>Zuster Koedde was niet koud meer, zij ademde diep, plette haar handen diep in de paars en rode haartjes van het tapijt.</span></p>
				<p class="wp-plat"><span>‘En dat gebeurt onder de ogen van de gelovigen? In de kapel zelf? In aanwezigheid van Onze Lieve Heer?’</span></p>
				<p class="wp-plat"><span>Louis knikte. Zuster Koedde ondervroeg, het was haar natuur, of liever, de natuur van haar ambt.</span></p>
				<p class="wp-plat"><span>‘Wist ge dat Onze Lieve Heer u zag op dat ogenblik?’</span></p>
				<p class="wp-plat"><span>‘Hij ziet ons overal altijd.’ Zijn antwoord volgde als in de catechismusles. Zij zocht naar een zakdoek in de vele zwarte wijde plooien, bette haar gezicht.</span></p>
				<p class="wp-plat"><span>‘Kom hier.’</span></p>
				<p class="wp-plat"><span>Zij greep zijn beide oren vast met benige vingers. ‘Hoe heet ik?’</span></p>
				<p class="wp-plat"><span>‘Zuster Thérèse.’</span></p>
				<p class="wp-plat"><span>‘Zo noemt ge mij niet als ge onder uw kameraden zijt.’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘Ik weet alles. Ik weet wat ge over mij vertelt. Dat ik niet toegelaten werd tot de Orde omdat ik geen bruidsschat had, en dat men mij hier alleen maar ge-dóógt.’ Zij liet zijn oren los.</span></p>
				<p class="wp-plat"><span>‘Gedoogt?’</span></p>
				<p class="wp-plat"><span>‘Omdat het klooster in Balen opgeheven is en dat men hier in Haarbeke mankracht kan gebruiken. Anders hadden zij mij hier nooit toegelaten.’</span></p>
				<p class="wp-plat"><span>‘Ik heb niets misdaan,’ zei Louis.</span></p>
				<p class="wp-plat"><span>Zij meesmuilde, het was een mirakel. Ik zal dit aan Vlieghe vertellen, hij zal het niet geloven. Ik vertel hem nooit meer iets onder de perenboom.</span></p>
				<p class="wp-plat"><span>‘Dondeyne,’ zei zij peinzend. ‘En wie nog meer?’</span></p>
				<p class="wp-plat"><span>‘Niemand anders.’</span></p>
				<p class="wp-plat"><span>‘Leugenaar. Kom hier. Wat dééd Dondeyne? Waar heeft hij u aangeraakt? Hoe deed hij het? In de gauwte? Wáár heeft hij zijn hand gelegd? Toon het mij. Doe het voor.’</span></p>
				<p class="wp-plat"><span>Louis’ hand, die van Dondeyne, stootte tegen haar heup.</span></p>
				<p class="wp-plat"><span>‘En dan?’</span></p>
				<p class="wp-plat"><span>‘Niks.’</span></p>
				<p class="wp-plat"><span>‘Niks meer? En wat doet hij in de slaapzaal met u? Ook niks meer?’</span></p>
				<p class="wp-plat"><span>O, onkuisheid was het waar zij naar zocht! Dit geniepig speuren naar het zesde gebod, dit monsterlijk vermoeden van de uitwendige zonde van onkuisheid.</span></p>
				<p class="wp-plat"><span>‘Zuster!’</span></p>
				<p class="wp-plat"><span>‘Kom hier,’ zei zij ten derde male en haar stem sloeg over bij de </span><span class="wpt-cursief">ie</span><span>, zoals de haan ten derde male kraaide naar de apostel Petrus en opnieuw veranderde er niets aan de zwart gebeeldhouwde golven en de plooien van haar kleed toen zij zijn pols pakte, hem vlakbij zich trok. De stof waar hij tegen lag was niet ruwer of armoediger dan die van de andere zusters zoals men zou kunnen vermoeden bij iemand die geen bruidsschat voor Christus had ingeleverd.</span></p>
				<p class="wp-plat"><span>Zuster Koedde klemde Louis’ middel tussen haar knieën als tussen twee reusachtige duimen die zijn ribben omsloten en toen persten. Haar mouw waaierde uit, zij legde een hand in zijn nek, hij zag twee straaltjes zweet van onder haar hoofdband stromen naast haar wenkbrauwen waar blauwe gezwollen aderen vertakten, de kleur van de wallen onder haar ijskoedde ogen, en toen prangde zij hem tegen haar naar koelte, nootmuskaat en stijfsel geurende borst. Zij </span><span class="wpt-cursief">prangde</span><span>, Vlieghe. Haar knieën losten even hun klem en sloten zich weer. Hij werd geplet. Een zonderlinge straf. De knieën openden en sloten zich sneller, toen openden de knieën zich alsof haar hele habijt geeuwde en bleef zij achterover liggen met een rode streep dwars over haar keel waar de halsdoek weggeschoven was, het leek een pas geheeld litteken. Met een gesmoorde klap sloegen haar benen tegen elkaar.</span></p>
				<p class="wp-plat"><span>Toen zij op een elleboog overeind kwam keek zij lichtjes scheel. Zij liet de kralen van haar rozenkrans door haar vingers glijden, frummelde aan haar lederen buikriem en nam haar kruisbeeld en legde het tegen Louis’ mond. Zijn lippen raakten de metalen borst van Jezus.</span></p>
				<p class="wp-plat"><span>‘Hij ziet u gaarne,’ zei zij. ‘Al zijt ge nog zo’n zondaar.’</span></p>
				<p class="wp-plat"><span>‘Ja, Zuster.’</span></p>
				<p class="wp-plat"><span>Zij kuste meteen, met toegespitste, kleurloze mond de doornenkroon en de golvende haartjes van haar God, en sprong van de tafel, sloeg stof of pluisjes van haar kleed. Toen zij, ineens gehaast, de deur van de bibliotheek voor hem openhield, als een dienares, zei hij: ‘En toch is de Kaka een Australische papegaai, Zuster.’</span></p>
				<p class="wp-plat"><span>‘Farizeeër,’ mompelde zij, dit keer bijna monter, een mirakel.</span></p>
				<p class="wp-witregel"><span> </span></p>
				<p class="calibre1"><span>Een rimpelloze roodblonde man met een golvende baard die zeer precies in twee identieke punten verdeeld was en gekamd, schold Louis uit in het Latijn. Terwijl hij toch Aramees sprak? Of was het Galilees? Hij droeg een melkig witte tabbaard met op zijn hartstreek een bultig fluwelen kussentje in hartvorm waaruit gouden vlammen sloegen. In het vuur van zijn Kerklatijns betoog vol smalende uithalen verschoof zijn doornen kroon vol gouden spikkels zodat de wonden in zijn schedelhuid openbraken en twee streepjes bloed van onder zijn haar naast zijn wenkbrauwen liepen waar gezwollen blauwe adertjes uitpuilden.</span></p>
				<p class="wp-plat"><span>‘Zijt gij het?’ hoorde Louis zichzelf vragen.</span></p>
				<p class="wp-plat"><span>‘Dat gaat u niet aan. De vraag is of gij het zijt,’ zei de man met een Brugs accent.</span></p>
				<p class="wp-plat"><span>‘Ik ben het.’</span></p>
				<p class="wp-plat"><span>‘Dan ben ik het ook.’</span></p>
				<p class="wp-plat"><span>‘Hebt ge zeer?’</span></p>
				<p class="wp-plat"><span>‘Zeer.’</span></p>
				<p class="wp-plat"><span>Louis viel aan de doorboorde voeten en kuste de lange, elegante tenen waar vier sierlijke eksterogen op zaten. De man had toch nooit te nauwe schoenen gedragen? De tenen krulden op. ‘Gij moogt mij niet zo kietelen,’ zei de man strenger dan zijn zwakke, melodieuze stem kon verdragen.</span></p>
				<p class="wp-plat"><span>Een wind stak op die zand en sneeuw joeg door de straten van een stad die uit lucifers gebouwd scheen, zo rafelig dun breekbaar waren de gebouwen van Lucifers stad.</span></p>
				<p class="wp-plat"><span>‘Gij noemt uzelf uitgezonden,’ zei de man, ‘zijt gij niet beschaamd, lafaard, scheurmaker? Waar zijn uw tekenen, wonderen en krachten?’</span></p>
				<p class="wp-plat"><span>‘Dáár.’ Op Louis’ wenk kwamen elf officieren, die vijfhoekige platte kepie’s droegen, aangereden, hun lansen gericht naar de horizon waar men schildpadden van tanks kon zien en Stuka’s.</span></p>
				<p class="wp-plat"><span>‘De sukkels,’ zei de verontwaardigde stem vlakbij.</span></p>
				<p class="wp-plat"><span>‘Zij zijn u toegewijd, rabbi.’</span></p>
				<p class="wp-plat"><span>‘Dat is niet genoeg.’</span></p>
				<p class="wp-plat"><span>‘Heer, hoe kan ik u dienen?’</span></p>
				<p class="wp-plat"><span>‘Als missionaris bijvoorbeeld. Gij lijkt mij daar wel geschikt voor.’</span></p>
				<p class="wp-plat"><span>‘Gij zegt het.’</span></p>
				<p class="wp-plat"><span>Louis zag Louis. Hij had een </span><span class="wpt-cijfers">ksa</span><span>-uniform aan, onder zijn oksel zat een lans, de stok van een vlag met </span><span class="wpt-cijfers">px</span><span> erop. Hij steeg van zijn paard en ging naar de reuzenvarens toe en de grijsbehaarde slingerplanten. De jungle dampte. Negers met gevijlde tanden als puntige brokjes kokosnoot zaten in de dampende struiken. Louis riep hen, zegende hen, sloeg hen met zijn vlag tot ridder, zij kregen tranen in de ogen, om hem, de blanke jongen die hen kwam redden van het eeuwig vuur. Toen was Louis ineens alleen in een niemandsland tussen savanne, selva, steppe, rimboe, taiga (reciteerde hij), er was alleen gegons van reusachtige meikevers en libellen te horen, én het geknars van krokodillentanden, én het gekrijs van kakatoes én een laag treurig gegrom van schildpadden als tanks.</span></p>
				<p class="wp-plat"><span>‘Zij willen niet luisteren, zij zijn gevlucht,’ riep Louis wanhopig, ‘zij zijn benauwd van u en van mij, de inboorlingen, want zij herinneren zich nog te goed (sprak hij in het schoon-Vlaams) hoe Mussolini hun stamvaders heeft vermoord, hun hutten heeft verbrand.’</span></p>
				<p class="wp-plat"><span>‘Mussolini?’</span></p>
				<p class="wp-plat"><span>‘Dat zegt Zuster Engel.’</span></p>
				<p class="wp-plat"><span>‘Die ken ik niet.’</span></p>
				<p class="wp-plat"><span>‘Zij heet Zuster Marie-Ange.’</span></p>
				<p class="wp-plat"><span>‘O die. Die ken ik goed. Een serieus meisje.’ De man haalde zijn neus op met een katachtig geblaas. Hij was van Brugge en verkouden. Ik moet hem een zakdoek geven. In Brugge noemen ze dat: een zakneusdoek. Hoe kunnen wij de heidenen dwingen hém te beminnen? Ik vraag mij dat af en ik slaap waarschijnlijk tegelijkertijd.</span></p>
				<p class="wp-plat"><span>‘Gij hebt de Farizeeërs uit de tempel geranseld, hé?’ vroeg een vijfjarige Louis.</span></p>
				<p class="wp-plat"><span>‘Ja. Altijd veel miserie gehad met de Farizeeërs.’ Hij niesde, veegde zijn neus af met zijn melkwitte mouw. ‘Kom hier.’ </span><span class="wpt-cursief">Ie, ie, ie </span><span>weerklonk het in de dalen tussen de turkooizen bergen met de sneeuwtoppen. Omdat Louis zich niet verroerde kwam de man zelf nader en scheurde met een snerpend geluid zijn tabbaard, een blanke gewelfde borst werd zichtbaar met een even blanke tepel, als van een marmeren beeld zonder aders.</span></p>
				<p class="wp-plat"><span>‘Leg uw vinger op de wonde.’</span></p>
				<p class="wp-plat"><span>‘Maar er is geen wonde.’</span></p>
				<p class="wp-plat"><span>‘Omdat ge niet wilt zien. Omdat ge precies als uw moeder Constance zijt, die alleen ziet wat ze wil zien.’</span></p>
				<p class="wp-plat"><span>Louis had moeite om zijn ogen open te houden, maar hij zocht en loerde en staarde tot hij een ijle vertakking in het albast zag – albast dat was het, geen marmer, albast – als de acht geknikte poten van een hooiwagen. Tegen zijn wil ging zijn wijsvinger de lucht in en ja, een gleuf ontstond in de borst, een bultige spleet die vetglimmende albasten lippen kreeg, die uitstulpten. Het zal mij toch niet gebeuren dat zijn vel scheurt. Zijn wijsvinger drong in de koele, beweeglijke plooiende lippen die zich om het eerste, het tweede kootje sloten, en als de slurf van – van – van –. Met een elektrische schok trok Louis zijn vinger terug, zijn vingernagel haperde, scheurde. Steunend, ik ben wakker, het is gebeurd, waar?</span></p>
				<p class="wp-plat"><span>In de dorpsstraat was een melkboer al bezig met zijn koperen melkbussen, maar toen Louis de vitrage wegschoof was hij al de hoek om. De dorpsstraat lag er vredig bij, onaangedaan. Alhoewel er geen wolkje te zien was zou het best kunnen regenen vandaag. Rook uit de schoorsteen van de bakkerij. Onzichtbare emmers. De olmen en de kerktoren waaruit de klok zou weerklinken die de dag zou inluiden. De grauwe gotische gebouwen van de brouwerij vingen het eerste zonlicht in hun matte ramen.</span></p>
				<p class="wp-plat"><span>Louis dacht dat hij geacht werd dankbaar te zijn dat hij hier mocht verblijven (niet wonen), hoe voorlopig ook, in deze beschutte plek van Vlaanderen terwijl de Antichrist en de communisten elders hun woeste barbaarse vurige tintelende driften botvierden, een verwoestende vreugde, dansen op de ongewapende lijken.</span></p>
				<p class="wp-plat"><span>Hoe ik – het vervaagt naarmate de zon opkomt – met mijn vinger in het lichaam van Jezus gezogen werd. Daar helpt de stompzinnige bange glimlach van Prins Sou-Chong niet tegen. Lang niet.</span></p>
				<p class="wp-plat"><span>‘Gij zijt vroeg,’ Dondeyne stond naast hem in zijn slaapkleed en trok aan zijn ziek, rood oor.</span></p>
				<p class="wp-plat"><span>‘Gij ook.’</span></p>
				<p class="wp-plat"><span>‘Ik kan niet slapen.’</span></p>
				<p class="wp-plat"><span>‘Vanwege uw zonden.’</span></p>
				<p class="wp-plat"><span>‘Dat zal het zijn.’</span></p>
				<p class="wp-plat"><span>‘Omdat ge niet genoeg berouw hebt.’</span></p>
				<p class="wp-plat"><span>‘Denkt ge, Seynaeve?’</span></p>
				<p class="wp-plat"><span>‘Omdat ge weet dat ge straks zult branden in het eeuwig, onblusbaar vuur, een gasvlam vierentwintig uur per dag en nacht op uw vel.’</span></p>
				<p class="wp-plat"><span>‘Echt waar, Seynaeve?’</span></p>
				<p class="wp-plat"><span>De naakte, vuile voeten van Dondeyne gleden over het hout, hij stond bij het raam, rilde. Hij had vast kippenvel, de Hottentot. Kiekenvlees. Ellendig kwieke Miezers zwermden bij het raam, torren als stofdeeltjes die snurkten, zich splitsten, vertwijfeling en angst verspreidend, zij drongen dwars door Dondeynes ziek oor in zijn hersenen.</span></p>
				<p class="wp-plat"><span>‘Ga maar weer naar uw bed,’ zei Louis. ‘Zo’n vaart zal het niet lopen. Als ge maar berouw toont.’ (Toont, niet: hebt.) ‘Het is nog niet te laat. En dat hellevuur, misschien is het maar een manier van spreken. Nee, Dondeyne, ge gaat naar de hemel gaan, in de speciale afdeling voor de dwazeriken.’</span></p>
				<p class="wp-plat"><span>‘Denkt ge, Seynaeve?’</span></p>
				<p class="wp-plat"><span>‘Ge gaat u daar met de andere onnozelaars krom lachen om de gasten die kronkelen in het vuur vanwege hun hovaardij.’</span></p>
				<p class="wp-plat"><span>‘Wie zijn die gasten?’</span></p>
				<p class="wp-plat"><span>‘Eén vooral. Eén gaat er niet aan ontsnappen. Als een kieken aan het spit.</span></p>
				<p class="wp-plat"><span>‘Wie?’</span></p>
				<p class="wp-plat"><span>‘Vlieghe,’ zei Louis.</span></p>
				<p class="wp-plat"><span>Toen hij de naam uitgesproken had kwam er treurnis over Louis, de naam hing in de steeds lichter wordende slaapzaal met de eerste kreunende geluiden van de Hottentotten. Louis probeerde de naam weg te wuiven, zich weer te verplaatsen in de dampige, drassige nacht van daarnet waar er geen plaats geweest was voor Vlieghe. ‘Het zou beter geweest zijn voor Vlieghe,’ zei hij, ‘dat hij nooit geboren was,’zei hij, maar het klonk niet afdoende, het was de gemelijke stem van zijn Tante Violet.</span></p>
				<p class="wp-plat"><span>Karren dokkerden over de keien, de dorpsklok luidde, het hele Gesticht werd wakker.</span></p>
				<h2 class="wp-kop" id="toc-anchor-9"><span class="wpt-cijfers">XXVII De mande van de schande</span></h2>
				<p class="calibre1"><span>In de volgende dagen zag men de Zusters meer dan ooit tevoren samenklitten, zij fezelden in de gangen, soms ving men een verschrikte uitroep op (</span><span class="wpt-cursief">Athenia!</span><span>).</span></p>
				<p class="wp-plat"><span>Hitler die tot dan toe op afstand gehouden was door een kloostermuur met een rand vol flesscherven drong door de spleten van het Gesticht, hij brulde dat hij de eerste soldaat van Duitsland was, wat was daar verkeerd aan? Hij kon moeilijk zeggen dat hij de laatste was. In Belchatow werd het klooster van de Onbevlekte Ontvangenis door drie bommen getroffen. Een van de kleintjes zei steevast: De Onbevlekte Gevangenis. Ballonnetjes met een onbekend gas gevuld en elektrische ontstekingen daalden over Europa.</span></p>
				<p class="wp-plat"><span>Ambulancewagens met een zeer duidelijk aangebracht Rood Kruis op hun dak werden gemitrailleerd. En maar steeds de roekeloze Poolse vaandrigs te paard met hun nutteloze lansen die weggemaaid werden.</span></p>
				<p class="wp-plat"><span>Hadden dertig Poolse vliegtuigen nu Berlijn platgebombardeerd of niet? In Frankrijk was iedereen verplicht, op straf van boete, zijn gasmasker bij zich te hebben, ook naast het bed. Als er alarm weerklinkt, ga liggen waar je je ook bevindt, verroer niet, geen millimeter, begrepen, jongens? Het weer blijft slecht, honderden hectaren in het Rijnland zijn overstroomd, hoe kan het Duitse leger ooit door die prut waden? De eerste encycliek van Paus Pius de Twaalfde zegt dat vredesverdragen het merk zijn van rechtvaardigheid en gelijkberechtigdheid (dit vertelt Zuster Kris die ooit in Rome is geweest) en dat Polen, martelares, zou herrijzen, en dat Italië (waar zij een week lang elke dag spaghetti voorgeschoteld kreeg, een soort dunne macaroni) de grote tuin van het Geloof was, door de Apostelen aangelegd en geplant.</span></p>
				<p class="wp-plat"><span>De Apostelen die hun verbond hadden verraden, die hun regels in de vakantie waren vergeten, omringden Baekelandt. De man had het prikkeldraad rond het Gesticht verdubbeld en liet elke nacht zijn honden en zijn varkens los die in deze dreigende tijden ook hun plicht moesten doen, want zij konden de vijand ruiken, kilometers ver.</span></p>
				<p class="wp-plat"><span>Vlieghe, praatjesmaker, bemind en gehaat kruidje-roer-me-niet, had het hoogste woord toen Baekelandt klaagde over het slechte weer. De overstromingen in het Rijnland waren een zegen, zei hij, want ze hadden de Hollanders op het idee gebracht om in geval van nood zelf nog grotere overstromingen te verwekken.</span></p>
				<p class="wp-plat"><span>Baekelandt knikte. ‘Watermaneuvers, zoals in Veertien-Achttien.’ Wat Vlieghe aanmoedigde, de ingenieur. ‘Het enige wat de Hollandse minister moet doen is telefoneren: Mannen, schei uit met pompen. En heel ’t land zakt ineen van ’t water. Er kan geen zwaar geschut meer op de wegen rijden, in de grote plassen kunt ge niet eens met een velo door. Het enige dat boven water blijft zijn de grote betonnen blokken waar de kanonnen, de mitrailleurs en ’t afweergeschut op staan. De vijandelijke vliegers kunnen die alleen maar beschieten door een demi-piqué uit te voeren, maar dan kunt ge ze ook makkelijker afschieten met uw automatische kanonnen.’</span></p>
				<p class="wp-plat"><span>‘Vlieghe, zij zouden u Generaal moeten noemen,’ zei vleistaart Byttebier.</span></p>
				<p class="wp-plat"><span>‘’t Is omdat hij Vlieghe heet dat hij alles van vliegen weet,’ zei slijmerige Goossens.</span></p>
				<p class="wp-plat"><span>‘Maar als ze zo rap over uw stelling vliegen, hoe herkent ge dan welke vliegers het zijn?’ vroeg Dondeyne, Hottentot.</span></p>
				<p class="wp-plat"><span>‘De Fransen hebben een kokarde van blauw, wit en rood, de Engelsen hebben rood in ’t midden op de zijkanten, de Duitsers een zwart kruis met een witte boord op de zijkanten en een hakenkruis in een witte cirkel op een rode rechthoek op de stuurafdeling. Voilà.’</span></p>
				<p class="wp-plat"><span>‘Ge weet dat zo goed,’ zei Baekelandt wantrouwig.</span></p>
				<p class="wp-plat"><span>‘’t Staat in de gazetten.’</span></p>
				<p class="wp-plat"><span>‘Ik zou daar toch niet te veel mee lopen te pronken, de mensen gaan peinzen dat ge een spion zijt.’</span></p>
				<p class="wp-plat"><span>Dat was het. Als spion moet hij opgepakt, deze vliegerzieke Vlieghe. Handboeien aan. Zeven jaar opsluiting in een fort. Na twee jaar, als hij goed murw is, ga ik hem opzoeken met boeken en bananen.</span></p>
				<p class="wp-plat"><span>‘Göring is in staat om zijn hakenkruisen weg te verven en te vervangen door de Belgische kleuren, om het afweergeschut te bedriegen,’ zei Baekelandt. ‘Ik betrouw hem voor geen haar.’</span></p>
				<p class="wp-plat"><span>‘Dat zouden de Engelsen ook durven doen,’ zei Louis. (Papa in de huiskamer in Walle schrok op en beaamde, trots op mij. En Vlieghes vader, Vlaams nationalist maar tegen de Duitsers, gaf mij ook gelijk.)</span></p>
				<p class="wp-plat"><span>‘Göring heeft leren liegen en bedriegen op bevel van Hitler, want hij was een deftige gedecoreerde vlieger in Veertien-Achttien,’ zei Baekelandt, ‘maar sedert hij Hitler gevolgd heeft doet hij alles wat zijn Antichrist zegt, en hij heeft op bevel van Hitler elke dag lessen gevolgd bij Goebbels in ’t liegen en bedriegen. O, ge moet ze mij niet leren kennen, de Duitsers.’</span></p>
				<p class="wp-plat"><span>‘Zij gaan naar hier komen uit pure deugnieterij,’ zei Goossens.</span></p>
				<p class="wp-plat"><span>‘Mussolini, dat is tenminste een vent,’ zei Baekelandt, ‘hooien en dijken delven en moerassen droogleggen samen met zijn volk.</span></p>
				<p class="wp-plat"><span>Mussolini weet dat ge moet betalen, zweet vergieten en afzien om iets uit uw land te halen en om uw land in de hand te houden. Maar Hitler, dat is een zwerver uit Oostenrijk, en hij schamoteert en jongleert met zijn volk. Die uit de bergen steekt hij op het plat land, die van het land steekt hij in de mijnen. Hij peinst niet aan zijn volk, noch aan zijn beesten.’</span></p>
				<p class="wp-plat"><span>Na de Franse les gaf Zuster Adam uitleg over de barbarij van de communisten. En hoe schandelijk het was dat Stalin, omdat hij zogezegd neutraal was, nu als de gelijke van katholieke koningen en presidenten beschouwd werd, van dezelfde rang als onze Koning Leopold die echt neutraal was uit de grond van zijn hart, vooral sedert hij onze Koningin had verloren in Küssnacht, Zwitserland.</span></p>
				<p class="wp-plat"><span>‘Toch moet er iets van aan zijn,’ zei Zuster Kris, ‘als Hitler zegt dat hij zelf Duitsland is, want de Duitsers staan toch allemaal achter hem en daar zijn toch veel Katholieken bij.’</span></p>
				<p class="wp-plat"><span>‘Niet bij de Pruisen, Zuster,’ zei Zuster Koedde, ‘en die geven de toon aan.’</span></p>
				<p class="wp-plat"><span>‘Het Engels Bijbelgenootschap heeft honderden kilo’s losse blaadjes uit de Bijbel per vliegtuig over Duitsland laten strooien. De Protestanten helpen elkaar over de grenzen. Daar zouden wij een voorbeeld moeten aan nemen.’</span></p>
				<p class="wp-plat"><span>En Vlieghe? Hij bloeide op in die tijd, tekende vliegtuigen, tanks, kanonnen in zijn tekenschrift, met precieze, gelijke, sluitende lijnen op gevlakgomd papier en dan ging er geen millimeter waterverf over die lijnen, niet zoals bij Louis die altijd, te haastig, te Seynaeve-ongeduldig, zijn tekeningen van de Kleine Koning van O. Soglow morsig en spatterig volverfde. En terwijl Vlieghe rustig wachtte tot de waterverf droogde, meldde hij welke boten, zonder voorafgaande waarschuwing, gekelderd werden, de Engelse </span><span class="wpt-cursief">Athenia</span><span> bijvoorbeeld, en waar het gebeurde, tweehonderd mijl ten westen van de Hebriden, veertienduizend ton de dieperik in. ‘De hele Engelse vloot gaat eraan,’ legde hij uit aan de gapende oud-Apostelen, ‘want de Duitsers zijn bereid om tweehonderdvijftig vliegtuigen per week op te offeren om één kruisschip te vernietigen. Nu kunnen de Duitsers duizend vliegtuigen per maand bouwen. Terwijl de Engelsen </span><span class="wpt-cursief">drie</span><span> jaar nodig hebben voor één kruiser. Reken zelf uit.’ En de apostaat beschouwde zijn tekening van een onderzeeër, plette er zijn veelkleurig vloeipapier op en nam het penseeltje weer op, de tip van zijn tong verscheen, hij verfde. Terwijl hij Vlieghe beloerde drong Louis dwars door de muur van het Slot, maakte Moeder-Overste wakker door zachtjes over haar gezicht te blazen. Seynaeve? – Nee, Nick Carter, zei Louis, ik kom u melden dat de genaamde Vlieghe een levensgevaarlijke intrigant en spion is, die België naar de keel wil grijpen. – Voor de vijfde kolonne, mijn kind? – Zowel voor de Duitse geheime Dienst als voor de Russische. Hij weet alles van machines en motoren maar hij heeft niet het minste eergevoel. Hij is een agent van Satan die geen liefde wil kennen – Maar zijn vader, alhoewel secretaris van de </span><span class="wpt-cijfers">vnv</span><span>’ers, is toch lid van de kerkfabriek? – Een dekmantel, Moeder-Overste, voor vader en zoon.</span></p>
				<p class="wp-plat"><span>Ongestoord tekende Vlieghe met passer en regel in de recreatiezaal ook op de avond dat de Russen het argeloze Finland binnenvielen. Goossens pulkte aan de kegel van een zilverspar, Byttebier sliep, Dondeyne las in een boek van het Davidsfonds </span><span class="wpt-cursief">Uit Gezelle’s leven en werk</span><span> dat Louis van Peter gekregen had (en waarin hij een geheimzinnige regel had onderlijnd met rood potlood: ‘Engel heeft eene E bespeure ik in zijn spelreke eerst van al, toch geen Engel die zoo treurig als gij zijt ooit wezen zal’) en Vlieghe tekende een Messerschmidt terwijl hij aan Dobbelaere, de hoveling, vertelde dat al het Duits materiaal minderwaardig was, dat hadden de Zwitsers ondervonden toen zij Messerschmidts gekocht hadden, de motoren deugden van geen kant. Laatst waren ook dertien Stuka’s – dat zijn eendekkers, Dobbelaere, met een bom van vijfhonderd kilo onder de romp – met vijfhonderd kilometer per uur door de mist gedoken en waren tegelijkertijd te pletter gevallen, een proper gat in de Poolse klei. Natuurlijk schreven ze daar niet over in de gazetten en werden die dertien piloten als helden gedecoreerd, kwestie van hun moeders te kalmeren. Louis wilde dat lijzige betweterige niet meer aanhoren en ging naast Dondeyne zitten die, aangetast door Byttebier, aan het indommelen was. Om Vlieghe te verbannen las hij in zijn Gezelle-boek. ‘Neen, liefste kind van mijn gebeden en tranen, niemand op aarde zou...’ ‘En waarlijk, waarlijk zo zit ik hier, zonder noenmaal, zonder noenmaal, zonder iets, verlangende enkel naar één ding, het eeuwige dat mij wêer gelukkig kan maken, dat gij zoudt weerkeren, gij en geen ander om alleen mijn vriend te zijn.’</span></p>
				<p class="wp-plat"><span>Kon het anders of een engel, niet Holst-engelbewaarder, maar één van die losfladderende postbodes van engelen derde klasse, schoof dit onder zijn neus, deze formulering van wat hem kwelde? Door de Vlaamse Kop bij uitstek! Hij durfde nog even verder te kijken. ‘...Heb ik u ooit in iets tekortgedaan, luister, ik, een priester, vraag u om vergiffenis.’ Het sein was onmiskenbaar. Als Gezelle, heilige, miraculeuze kunstenaar en tot priester gewijd genie zich vernederde op deze met okeren sproetjes bespatte gelige pagina’s, dan zeker Seynaeve, worm zonder woorden! Hij kwam half overeind om de knieval te doen en de pietepeuterige tekeningen te gaan bewonderen, als inleiding om Vlieghe vergiffenis te vragen, toen hij merkte dat Vlieghe hem aankeek (al een tijdje?) (zoals niet één keer de laatste dagen!) terwijl hij niet opgehouden was met praten. En toen, zoals het in de boeken staat, stond mijn hart stil. ‘En toen,’ zei Vlieghe, ‘toen is die jonker op de smerige Constance gevallen.’</span></p>
				<p class="wp-plat"><span>Dit is de druppel. De boodschappende engel is Belial. Vlieghe heeft zijn doodvonnis getekend.</span></p>
				<p class="wp-plat"><span>‘Zeg dat nog eens!’ riep Louis terwijl hij nu helemaal overeind sprong.</span></p>
				<p class="wp-plat"><span>‘Wat?’ (Huichelachtige vossenbek!)</span></p>
				<p class="wp-plat"><span>‘Dat wat ge zojuist... de laatste zin...’</span></p>
				<p class="wp-plat"><span>‘Hoort ge niet goed, Seynaeve? Ge moet uw oren beter uitkuisen.’</span></p>
				<p class="wp-plat"><span>‘Een dove Petrus,’ zei Goossens.</span></p>
				<p class="wp-plat"><span>‘Herhaal die zin! Direct!’</span></p>
				<p class="wp-plat"><span>Vlieghe deed alsof hij zich iets probeerde te herinneren. ‘Ik zei dat een Junker op het meer van Konstanz gevallen is, in Zwitserland: Een </span><span class="wpt-cijfers">ju</span><span> </span><span class="wpt-cijfers">52</span><span> met drie motoren.’</span></p>
				<p class="wp-plat"><span>‘Gij spreekt het nu anders uit!’</span></p>
				<p class="wp-plat"><span>‘Waarom?’</span></p>
				<p class="wp-plat"><span>‘Wanneer is dat gebeurd?’ vroeg Louis zinloos.</span></p>
				<p class="wp-plat"><span>‘Verleden week donderdag.’</span></p>
				<p class="wp-plat"><span>Louis nam zijn boek weer op, de letters dansten. Een jonker (jong, jager) is in (nee, op!) het meer (meer dan water alleen, een moeras) gevallen (als een gevallen engel) in Constance (dochter van Meerke, welig). De letters vloeiden in elkaar, verdubbelden. Toch drong de warhoofdige, waterhoofdige Gezelle onverbiddelijk aan met zijn gebed. ‘...Alles tussen u en mij was om Jezus’ wille en in zuiverste bedoeling en gij handelt zoo met mij? Oh, ik bidde...’ Louis klapte het boek dicht en gooide het naar Dondeyne die zijn knieën sloot en het opving.</span></p>
				<p class="wp-plat"><span>‘Gij... gij...’ stotterde Louis tot Vlieghe die weigerachtig verbaasd bleef zitten met het penseel dwars tussen zijn tanden.</span></p>
				<p class="wp-plat"><span>‘Gij... Mattheüs, tollenaar... gij gaat nog aan de blote voeten van mijn moeder om vergiffenis vragen...’</span></p>
				<p class="wp-plat"><span>Hij liet hem, verbaasd mummelend, achter, voorgoed.</span></p>
				<p class="wp-witregel"><span> </span></p>
				<p class="calibre1"><span>In de ijskoude refter werd die avond gebeden voor Finland. Het was een eeuwige schande dat de bolsjewieken een land durfden aanvallen dat vijfenveertig keer minder manschappen had. Zuster Kris vertelde dat de Duitsers allerlei tanks en troepen die in Polen gevochten hadden nu langs onze grenzen hadden gelegd onder het leugenachtig voorwendsel dat zij die niet allemaal in hun versterkingen van de Siegfriedlinie konden onderbrengen.</span></p>
				<p class="wp-plat"><span>Onze Koning en de Koningin van Holland hebben elkaar ontmoet in Den Haag en samen een ontroerend telegram gezonden naar de oorlogvoerende naties. Want, kinderen, het zou wel eens gauw aan onze toer kunnen zijn. Wij moeten bidden. En een voorbeeld nemen aan Burgemeester Adolphe Max van Brussel die zopas ontslapen is in de Heer, het model van de kleine maar dappere Belg.</span></p>
				<p class="wp-plat"><span>In Veertien-Achttien wilde een Duitse generaal hem – onder de bezetting! – een hand geven. Nooit van zijn leven, zei Adolphe Max. De Duitse generaal trok zijn pistool uit zijn holster en legde hem op tafel. Waarop de burgervader rustig zijn vulpen uit zijn borstzak haalde en naast het Duitse wapen legde. Hij werd toen in het cachot gegooid, maar is ontvlucht met een vals paspoort dat hij uit de bureaulade van de commandant had gepikt. Op de dag van de overwinning van Veertien-Achttien, toen alom op het stadhuis applaus en gejuich weerklonk, liep hij regelrecht naar zijn bureau, riep zijn schepenen bijeen, klapte in de handen en zei: ‘En nu, heren, aan het werk!’</span></p>
				<p class="wp-plat"><span>Louis deed ‘Psst’, naar Dobbelaere, als een non, hij wenkte Goossens en Dondeyne, hij trok zijn wenkbrauwen op naar Byttebier. Zij kwamen, Byttebier en zijn broertje René die niettegenstaande zijn prille leeftijd van acht jaar ‘wijs’ bevonden werd omdat hij zijn moeder die een hartaanval kreeg in de keuken meteen het laatste sacrament had toegediend. Hij had het al ettelijke keren nagespeeld, hoe hij prompt machineolie van zijn vader had gehaald en ermee een kruisje op haar oogleden, oren, neus en zieltogende lippen had gemaakt prevelend: ‘De Heer vergeve u wat gij hebt misdaan, Amen.’</span></p>
				<p class="wp-plat"><span>Zij kwamen samen in de koude wind, achter de keukens en vluchtten samen in een wc, dicht tegen elkaar tussen de stinkende arduinen schotten met gebleekte plekken in het zwartblauw.</span></p>
				<p class="wp-plat"><span>‘Luister goed, gij ook, René,’ zei Louis, ‘er is onder ons een adder aan onze borst, een slechte Belg die militaire geheimen doorgeeft aan de vijand. Hij heeft al die tijd de gedaante van een Apostel aangenomen, nu is hij ontmaskerd.’</span></p>
				<p class="wp-plat"><span>‘Dat is slecht,’ zei het weekdier Dobbelaere.</span></p>
				<p class="wp-plat"><span>‘Méér dan slecht,’ zei Goossens.</span></p>
				<p class="wp-plat"><span>‘Wat doen we daarmee?’ zei Byttebier. ‘Aangeven aan de veldwachter?’</span></p>
				<p class="wp-plat"><span>‘Nee,’ zei Louis. ‘Apostelen regelen dat zelf.’</span></p>
				<p class="wp-plat"><span>‘Wie is het?’ vroeg René. ‘Ken ik hem?’</span></p>
				<p class="wp-plat"><span>‘Het is beter dat wij zijn naam niet luidop zeggen,’ zei Louis.</span></p>
				<p class="wp-plat"><span>‘Hij moet boeten!’ riep Dondeyne.</span></p>
				<p class="wp-plat"><span>Louis, Petrus-de-steen, leidde hen naar de doodstille keuken. In zijn wrede oppermacht zag hij de kleine René, die daarnet in de wc nog bloosde als een appel, spierwit rillen van de opwinding, Dondeyne stotteren zonder woorden, de logge Byttebier angstig knikkebollen. Hij gaf zijn instructies, stuurde Goossens naar buiten als schildwacht, verstopte René achter de aluminium kookketels en duwde hem een broodmes in de hand, Dondeyne plaatste hij achter de deur, Byttebier en Dobbelaere in de bijkeuken, hij ademde diep zoals Julius Caesar bij een bergpas vlak vóór hij de Oude Belgen in een hinderlaag zou lokken. Hij zei: ‘Trouw totterdood.’ Alleen Dondeyne kreunde iets terug. Toen liep hij over de speelplaats, de platanen van de kloostertuin waren gitzwart, vanuit de muziekzaal viel een trapezium van klaarte over de keien, en hij vond Vlieghe en dacht: ik moet straks in de Akten eerst en vooral noteren hoe laat het was, wat het slachtoffer zei, hoe hij zich gedroeg vóór de boete.</span></p>
				<p class="wp-plat"><span>‘Ik moet u iets laten zien, Vlieghe,’ zei hij en betrapte zich op slordig en Julius Caesar onwaardig gedrag, want hij had zijn benadering helemaal niet voorbereid, een leider improviseert niet, tenzij in de hitte van het gevecht. Caesar plande alles, vooral zijn eerste manoeuvres, tot in de puntjes.</span></p>
				<p class="wp-plat"><span>‘Wat nu weer?’ (Vlieghes geliefkoosde zin.) </span></p>
				<p class="wp-plat"><span>‘Iets.’</span></p>
				<p class="wp-plat"><span>‘Wat?’</span></p>
				<p class="wp-plat"><span>‘Iets waarvan gij zult verschieten.’ (Geen uitgerekte, overslaande </span><span class="wpt-cursief">ie.</span><span>)</span></p>
				<p class="wp-plat"><span>‘Ge gaat van ver moeten komen om mij te doen verschieten.’</span></p>
				<p class="wp-plat"><span>Louis wist niets meer te bedenken.</span></p>
				<p class="wp-plat"><span>‘Toch,’ zei hij. ‘Dit moet het laatste woord zijn. De order van de Zwijgende Eed.’</span></p>
				<p class="wp-plat"><span>En er was geen hersenwerk meer nodig, Vlieghe werd gevangen in het spinnenweb van zijn nieuwsgierigheid. Hij hinkelde met een onbestaand blokje hout, hij haalde zijn schouders op, veinsde onverschilligheid. ‘Waar?’</span></p>
				<p class="wp-plat"><span>‘Kom mee.’</span></p>
				<p class="wp-plat"><span>Het was kinderlijk eenvoudig, de vos volgde, met de handen in zijn schort, vlak naast Louis. In het licht van de muziekzaal: de geschramde knie met het kruis, een gezwollen gevlekte schijf ivoor. Louis kon hem nog tegenhouden, hem terugsturen, ‘het was een kwalijk Hottentottengrapje, een van mijn vele uitvindsels’, maar de argeloosheid zelf van Vlieghe smeekte al om vergelding. Dat hij Louis en zijn Mama beledigd had, dat verbleekte, het was zijn onschuld die bestraft moest worden.</span></p>
				<p class="wp-plat"><span>Het portaal met de trapjes naar de avondstille keuken was nog donkerder geworden. Uw graf, Vlieghe. De leuning glom. Louis ging voor. Dondeyne ademde onhoorbaar achter de deur. Wat hoor ik? Het gesmoorde gebonk in mijn slapen.</span></p>
				<p class="wp-plat"><span>‘Wel?’ Vlieghe deed alsof hij Dobbelaere niet zag die in de bijkeuken aan tafel zat en om een of andere onverklaarbare reden het bleekblauwe werkschort van een keukenzuster had aangetrokken en zijn vork in zijn vuist hield alsof hij ermee op het hout wou slaan, en die, bij Julius Caesar! de deur had opgelaten! Wat als een tactische hinderlaag was opgezet leek het idiootste verstoppertje spelen van achterlijke kleintjes!</span></p>
				<p class="wp-plat"><span>‘Zet u.’</span></p>
				<p class="wp-plat"><span>‘Nee.’</span></p>
				<p class="wp-plat"><span>Louis leunde tegen de deur van de ingang, voelde met zijn schouder de logge klomp Dondeyne dwars door het hout en zei kalm: ‘Vlieghe, wie denkt ge dat ge wel zijt?’</span></p>
				<p class="wp-plat"><span>‘Ik? In ieder geval geen sterrenkijker zoals gij.’</span></p>
				<p class="wp-plat"><span>‘Het is uw schuld,’ zei Louis en wou vervolgen: ‘dat de heilige Liga van de Apostelen ineens verdord, dat onze vriendschap verschrompeld is, dat...’, maar hij stokte, de vos vóór hem was wantrouwig, in het schijnsel van de lamp buiten blonken de felle amandelvormige ogen, niet in het nauw gedreven maar op hun hoede, een vervaarlijk verdedigend leven, en Louis werd een zoete weeïge lucht gewaar die uit zijn kille kleren steeg, een zacht week gevoel overstroomde hem, iets zondigs.</span></p>
				<p class="wp-plat"><span>De deur achter hem piepte, of was het de keel van Dondeyne? Louis deed een stap naar voren, de deur waaide vrij, Dondeyne had een pook in de hand.</span></p>
				<p class="wp-plat"><span>‘Wat is dit voor een zottekesspel?’ zei Vlieghe.</span></p>
				<p class="wp-plat"><span>‘René,’ beval Louis en het jongetje, opnieuw roodglimmend, duwde zich af van de kookketel en hield het broodmes voor zich met beide handen, als een gift aan het kind in de kribbe.</span></p>
				<p class="wp-plat"><span>Dobbelaere kwam in de keuken en zei ‘Jaja’, en likte aan zijn vork.</span></p>
				<p class="wp-plat"><span>‘Vlieghe, wij gaan u opeten,’ zei Louis.</span></p>
				<p class="wp-plat"><span>‘Maar Seynaeve toch,’ zei Vlieghe, ‘wanneer gaat gij eens uitscheiden met uw carnaval?’</span></p>
				<p class="wp-plat"><span>‘Aan stukjes kappen,’ zei René. Dobbelaere prikte vastberaden in Vlieghes linkerdij, de vork bleef niet steken in de welving. ‘Wacht!’ riep Louis. ‘Wacht,’ schreeuwde Vlieghe van pijn of van verbazing, een Franse ridder die tijdens de Gulden Sporen-slag de plagerige steek van een goedendag voelt.</span></p>
				<p class="wp-plat"><span>Maar Dondeyne die de slachting niet aan de andere paladijnen wou overlaten, die als Apostel méér rechten had...</span></p>
				<p class="wp-plat"><span>Maar Dobbelaere die zijn eerste steek wou verbeteren...</span></p>
				<p class="wp-plat"><span>Maar René die onvoorwaardelijk in dit Laatste Sacrament geloofde en het broodmes voor één keer wilde uitproberen...</span></p>
				<p class="wp-plat"><span>Maar Byttebier die nergens te zien was...</span></p>
				<p class="wp-plat"><span>Maar Louis sloeg op Renés pols en het mes kletterde op de grond en in dezelfde zwaai pakte hij Vlieghe, sinds maanden niet zo dichtbij, bij de kraag van zijn schort en stootte met de andere vuist in zijn maagholte en liet de kraag los. Verwonderlijk sierlijk viel de jongen achterover op de glimmende keukentafel, wijdgespreid zoals Zuster Koedde, en bleef liggen.</span></p>
				<p class="wp-witregel"><span> </span></p>
				<p class="calibre1"><span>‘En toen?’ vroeg de onderpastoor, ‘nadat ge uw vriend bedreigd hebt met uw kannibalisme?’</span></p>
				<p class="wp-plat"><span>‘Toen,’ zei Louis in het bedompte hokje. Hij had, niettegenstaande de onderpastoor dreigend had aangedrongen, de namen van zijn medeplichtigen niet uitgesproken.</span></p>
				<p class="wp-plat"><span>‘De waarheid,’ zei de grotejongensstem, en Louis antwoordde niet: ‘Wat is waarheid?’ zoals Pilatus, de handenwasser.</span></p>
				<p class="wp-plat"><span>‘Toen hebben wij hem met rust gelaten, Eerwaarde Vader.’</span></p>
				<p class="wp-plat"><span>‘Omdat ge tot bezinning zijt gekomen?’</span></p>
				<p class="wp-plat"><span>‘Ja. Ja. Dat was het, Eerwaarde Vader.’ </span></p>
				<p class="wp-plat"><span>De onderpastoor snoof van onbehagen of verveling of ergernis tegenover deze schamele Hottentottenovertreding. Wist hij dan niet dat de zondaar tegenover hem een slechte biecht aan het spreken was, kon het hem niets schelen dat de ketter tegenover hem achter het betralied hout wetens en willens het Sacrament van de biecht aan zijn apostaten-laars lapte? Dacht hij ervan af te zijn met de strafmaat en de formules voor een kinderzonde?</span></p>
				<p class="wp-plat"><span>Omdat Louis die ochtend bericht gekregen had dat zijn vader in aantocht was om hem uit het Gesticht weg te halen nu de wolken van de oorlog zwarter werden en dreigden de duif van de vrede weg te jagen uit ons klein maar dierbaar land, vermoedde hij – gebelgd – dat de officiant aan de andere kant van het vettig en bestoft traliewerk méér met zijn gedachten bij de kaart van Europa was dan bij die andere slijmerige innerlijke burgeroorlog van zijn ziel waar de donkerte het won, hij zei, haastig: ‘Eerwaarde Vader, wij hebben hem niet met rust gelaten, ik en mijn medeplichtigen hebben volhard in de zonde, de Dikke heeft zijn vork met een vervaarlijke kracht in de hartstreek gestoten, de Lompe heeft een soeplepel in de oogkas van het offer gestoken dat toen in bezwijming is gevallen, de Lompe schepte met de lepel als in een gekookte aardappel en wierp toen het orgaan achter zijn schouder.’</span></p>
				<p class="wp-plat"><span>De onderpastoor kwam overeind, het hout kraakte als een verre specht.</span></p>
				<p class="wp-plat"><span>‘Terwijl de Kleine die verdorven is tot op het merg van zijn gebeente door de aanblik van zijn stervende moeder, juichend de kleding van het bovenlijf verwijderde, met zijn broodmes een kruis maakte zoals zijn dode moeder deed voor zij brood aansneed, en vervolgens van de naakte sidderende borst schuin een schel afsneed.’</span></p>
				<p class="wp-plat"><span>‘Een schel?’</span></p>
				<p class="wp-plat"><span>‘Een snede, Eerwaarde Vader. In Westvlaanderen noemen wij dat een schel, een schelle, verschoning.’</span></p>
				<p class="wp-plat"><span>‘Verschoning?’</span></p>
				<p class="wp-plat"><span>‘Verontschuldiging, Eerwaarde Vader. De Kleine sneed een snee van de huid en het vet en dreigde toen dit gedeelte van het lichaam te nuttigen, maar een ingeboren gevoel van medelijden met zijn evennaaste heeft het hem belet, waarop hij knielde en bitterlijk weende.’ Louis hijgde, hij had te snel, in één ademtocht, gesproken.</span></p>
				<p class="wp-plat"><span>‘En gij? En gij, mijn zoon, wat was uw houding tegenover deze misdaad?’ De stem klonk fors en aandachtig, maar spotziek imiteerde zij de toon en de stijl van mijn relaas.</span></p>
				<p class="wp-plat"><span>‘Ik heb het broodmes uit de Kleine zijn hand gewrongen en het slachtoffer zijn hart doorboord dat kwaadaardig was.’</span></p>
				<p class="wp-plat"><span>‘Maar, kind, daar zat toch al een vork in, die van de Dikke.’</span></p>
				<p class="wp-plat"><span>‘D’r naast! D’r naast! Er is plek genoeg in één hart voor vork én mes.’ Een lucht van bloed waaide door het biechthokje, de geur van een tobbe dampend varkensbloed waarvan men bloedworst maakt met uien of met rozijnen.</span></p>
				<p class="wp-plat"><span>De onderpastoor liet tot drie keer toe een knisperig zuiggeluidje horen alsof hij een rafeltje vlees tussen zijn tanden uitzoog.</span></p>
				<p class="wp-plat"><span>‘Seynaeve!’ Zijn naam was tot ver in de beuk van de kapel te horen. Mocht dat? Mag de biechtvader zo brutaal de biechteling identificeren? Zal ik roepen: ‘Onderpastoor Johannes Maes, wat is er?’</span></p>
				<p class="wp-plat"><span>‘Seynaeve,’ herhaalde de priester milder. ‘Gij zijt mij d’r een! Gij zoudt ons iets wijs maken, gij! Denkt ge dat ik niets anders te doen heb dan uwe prietpraat aan te horen? Weet ge wel waar dat ge u bevindt, snotjongen? Ik kan u hiervoor direct uit de school laten verwijderen.’</span></p>
				<p class="wp-plat"><span>‘Dat doet mijn vader al morgen of overmorgen.’</span></p>
				<p class="wp-plat"><span>‘Veel geluk,’ zei de stem. ‘Gij gaat het ver brengen met uw fantasie. Het zou mij niet verwonderen als gij later in de gazet zult schrijven. Of boeken schrijven. Maar dan zult ge toch uw overdreven stijl moeten inbinden. Neem een voorbeeld aan Filip de Pillecijn. Weids maar toch simpel. Ik zal u </span><span class="wpt-cursief">Pieter Fardé, de roman van een minderbroeder</span><span> meegeven, uit de Keurreeks.’</span></p>
				<p class="wp-plat"><span>‘Ik heb het al gelezen.’</span></p>
				<p class="wp-plat"><span>Dit scheen de priester te ergeren. Hij ging verzitten, Louis hoorde zijn buik rommelen, vlakbij, alsof het zijn eigen buik was. De priester praatte binnensmonds.</span></p>
				<p class="wp-plat"><span>‘Ik zal maar niet zeggen dat er in de hemel meer blijdschap zal zijn over één zondaar die zich bekeert dan over negenennegentig... Ik zeg niet: Ga en vrees niet... Seynaeve, maak in vredesnaam dat ge wegkomt.’</span></p>
				<p class="wp-witregel"><span> </span></p>
				<p class="calibre1"><span>Louis liep naar de grot van Bernadette Soubirous. Hij was doodmoe. De kruin van een eik was bloedrood. De vrieslucht was stil, zonder vogels.</span></p>
				<p class="wp-plat"><span>‘Wacht,’ riep Louis, René liet zijn mes zakken, Dondeyne legde zijn pook vlak naast de sidderende Vlieghe die in bedwang werd gehouden door Dobbelaere. Louis wrong het broodmes uit de klamme kinderhand en hield het dwars tegen Vlieghes keel.</span></p>
				<p class="wp-plat"><span>‘Niet doen, Louis, gij gaat recht naar de hel gaan,’ zei het doodsbang roofdierachtig snuitje.</span></p>
				<p class="wp-plat"><span>‘Zeg dat het u spijt,’ zei Louis verstikt.</span></p>
				<p class="wp-plat"><span>‘Dat het mij spijt.’</span></p>
				<p class="wp-plat"><span>‘Dat ge uw straf verdient.’</span></p>
				<p class="wp-plat"><span>‘Dat ik, dat ik mijn straf verdient.’</span></p>
				<p class="wp-plat"><span>‘Zonder t.’</span></p>
				<p class="wp-plat"><span>‘Zonder t. Verdien.’</span></p>
				<p class="wp-plat"><span>René trok aan Vlieghes schort. ‘Ja,’ zei Dobbelaere. Terwijl Louis met de botte kant tegen Vlieghes keel duwde trokken Dobbelaere en Dondeyne juichend giechelend Vlieghes broek uit, tot aan zijn schoenen. De besmeurde onderbroek werd door René afgerukt. Louis sloeg de hand die naar de onderbuik gleed weg.</span></p>
				<p class="wp-plat"><span>‘Zie dat daar liggen,’ zei hij.</span></p>
				<p class="wp-plat"><span>‘Een schoon zwijntje,’ riep René blij.</span></p>
				<p class="wp-plat"><span>‘Op zijn bloot gat moet hij krijgen,’ zei Byttebier die nu pas uit de bijkeuken kwam met een kletsnatte dweil.</span></p>
				<p class="wp-plat"><span>Onder het alziend oog van Louis, scherprechter van Vlaanderen, werd Vlieghe door gretige handen omgedraaid, de bleke billen met de roze streep erboven waar het elastiek gezeten had waren weerloos, onschuldiger dan Vlieghes gezicht ooit kon zijn. Is dit de deemoed, de armoede niet die van ons verlangd wordt door de Heilige Maagd? ‘Wacht,’ zei Louis. Meteen verhief Vlieghe zich op één elleboog, de martelaar was helemaal niet lijdzaam, verzon alweer listen. Dit merkte zelfs René, de onbarmhartige snotneus, hij duwde Vlieghe terug, wang tegen afgesleten, glanzend hout.</span></p>
				<p class="wp-plat"><span>Omdat hij het Byttebier, die zich afzijdig had gehouden in de bijkeuken, die misschien zelfs op een tussenkomst van beschermheiligen of Zusters had gehoopt en nu grijnzend met zijn dweil zwaaide, niet gunde, zei Louis: ‘Wij gaan hem niet slaan.’ Hij sleurde een hengselmand die half gevuld was met renetten tot bij de tafel. Vlieghe werd met zijn hoofd en opgevouwen armen naar vóren gekanteld, hij kermde stilletjes: ‘Alstublieft.’</span></p>
				<p class="wp-plat"><span>Zijn kont en moedeloos spartelende dijen staken uit de mand, dit deed Louis denken aan een fragment uit een plaatje waarop allerlei figuren spreekwoorden uitbeeldden, het stond in in in Verschuerens Modern Woordenboek, nee, in een boek van Peter, en het spreekwoord was: ‘een halve mens’, of ‘hij laat zijn maan schijnen’, nee, ‘zijn gat aan de mand vegen’. Zoiets.</span></p>
				<p class="wp-plat"><span>‘Voilà, hij is door de mand gevallen,’ zei Louis. Dat het toepasselijk was, ontging de anderen die er besluiteloos bij stonden. Byttebier wrong de dweil uit. René vroeg of Vlieghe zo de hele nacht moest blijven.</span></p>
				<p class="wp-plat"><span>‘Dan moeten wij hem vastbinden,’ zei Dondeyne.</span></p>
				<p class="wp-plat"><span>‘En een muilband aandoen.’</span></p>
				<p class="wp-plat"><span>Flutterige, nutteloze handlangers. Er moest nog iets dwingends, noodzakelijks, reglementairs gebeuren. Goossens keek vanuit de nacht door het raampje, stond toen in de deuropening met zijn mond wagenwijd open.</span></p>
				<p class="wp-plat"><span>‘Maar, dat is...’</span></p>
				<p class="wp-plat"><span>‘Dat is een Hottentottententoonstelling,’ zei Louis, niemand lachte. Louis nam de lauwe bikkel die hij van Zuster Sint Gerolf’s nachtkastje gestolen had uit zijn broekzak en duwde hem in de droge opening tussen Vlieghes billen. Tot er geen glimp meer was van het onedel metaal. Vlieghe huilde, zijn gehalveerd blanke lichaam schokte, de fruitmand piepte.</span></p>
				<p class="wp-plat"><span>‘Verzegeld,’ zei Louis. De medeplichtigen keken hem aan met ontzag. Vlieghe bad om vergiffenis, maar de woorden strompelden over elkaar, haalden elkaar in.</span></p>
				<p class="wp-plat"><span>En Louis stotterde ze na, vóór de grot. Hij durfde niet naar het afgebladderde ongave stenen gezicht van de Heilige Maagd te kijken, toen hij het waagde zag hij dat ze verdrietig was, hij zei de akte van berouw twee keer, drie keer, maar een deuntje als een flard van een telrijmpje in de koude donkere keuken kreeg de bovenhand: ‘de mande van de schande, de mande van de schande.’</span></p>
				<p class="wp-witregel"><span> </span></p>
				<p class="calibre1"><span>Hij stond met Baekelandt te praten bij de haag waarin de tuinman prikkeldraad had aangebracht waaraan verroeste keukenpannen, flessen, stangen hingen, waar de helmen, geweren en gamellen van de in het duister heimelijk naderbij sluipende Duitsers tegenaan zouden slaan in een hels lawaai, toen Zuster Koedde en Zuster Engel molenwiekten.</span></p>
				<p class="wp-plat"><span>Louis ging naar hen en naar Mama toe, die in de bleke zon een koffer neerzette op de rand van de paardenmolen. Zij had een belachelijke fluwelen baret op met een fazantenpluim. Zuster Koedde en Zuster Engel keken toe hoe zij haar zoon een hand gaf.</span></p>
				<p class="wp-plat"><span>‘Ik kom u halen.’</span></p>
				<p class="wp-plat"><span>‘Ik zie het.’</span></p>
				<p class="wp-plat"><span>‘Ik ben met de autobus gekomen.’</span></p>
				<p class="wp-plat"><span>‘Ah ja?’</span></p>
				<p class="wp-plat"><span>‘Moet ge geen kameraadjes meer goedendag zeggen?’</span></p>
				<p class="wp-plat"><span>‘Dat heb ik al gedaan.’</span></p>
				<p class="wp-plat"><span>‘Zijt ge niet content dat ge me ziet?’</span></p>
				<p class="wp-plat"><span>‘Ja. Ja, Mama’ (gezegend onder alle vrouwen).</span></p>
				<p class="wp-plat"><span>De zusters babbelden met haar over de vervolgde Kerk. In München was een oude, gebrekkige kanunnik gevangen gezet omdat hij gepreekt had tegen het regiem. In Duitsland mag er geen godsdienstles meer gegeven worden in de scholen. De Duitse vrouwen moeten in het moederhuis een briefje ondertekenen dat ze hun kind niet zullen laten dopen. In de kerken mag er maar één kaars meer branden. En het affront dat ze de Paus hadden aangedaan toen hij vroeg of priesters de gevangenenkampen mochten bezoeken. ‘Bemoei u daar niet mee, Heilige Vader, daar is het Rode Kruis voor’, hadden ze tegen hem gezegd die toch tien jaar nuntius was geweest in Duitsland en daar gaarne gezien werd.</span></p>
				<p class="wp-plat"><span>Vlieghe gaf Mama een hand. ‘Dag, madame Seynaeve.’ Louis nam hem bij zijn elleboog en trok hem mee.</span></p>
				<p class="wp-plat"><span>‘Ik kom u</span><span class="wpt-cursief"> au revoir</span><span> zeggen, Louis.’</span></p>
				<p class="wp-plat"><span>‘Dat is... vriendelijk.’</span></p>
				<p class="wp-plat"><span>‘Gij hebt mij zeer gedaan, Louis.’ Vlieghe stak zijn hand in zijn zak en één verscheurend ogenblik dacht Louis dat hij er de walgelijke bikkel zou uithalen, maar wat te voorschijn kwam was een ivoren pennenhouder. In het platte heft zat een gaatje waardoor je de Sacré Coeur (basiliek of kathedraal?) van Parijs kon zien, in pastelkleurige details.</span></p>
				<p class="wp-plat"><span>‘Dat is voor u. Om te tonen dat ik u vergeef.’</span></p>
				<p class="wp-plat"><span>‘Merci.’</span></p>
				<p class="wp-plat"><span>‘Ik versta niet waarom ge dat gedaan hebt.’</span></p>
				<p class="wp-plat"><span>‘Ik ook niet.’</span></p>
				<p class="wp-plat"><span>‘Maar ik ben niet kwaad op u. Ik denk dat uw hart niet slecht is.’</span></p>
				<p class="wp-plat"><span>Louis schaamde zich voor de woeste, wrede gedachten die als Miezers in zijn vel tolden en tintelden. Zou de bikkel er langs zijn mond uitgekomen zijn? Kon dat? Als je mensen vernederde vroegen ze dan niet, zoals Vlieghe hier nu, om nog méér schande in de mande?</span></p>
				<p class="wp-plat"><span>‘Ik zal altijd aan u peinzen,’ zei hij en vóór de tranen konden komen liep hij naar zijn moeder en tilde de koffer van de paardenmolen.</span></p>
				<p class="wp-plat"><span>‘Stel het wel!’ riep Vlieghe hem na.</span></p>
				<p class="wp-plat"><span>Langs de zorgvuldig door Zuster Imelda gesnoeide coniferen. De koperen windhaan. De bloempotten op de vensterbanken van het Slot. Door een bres in de doornhaag, Vlieghe die wuifde onder de perenboom en wuifde en wuifde.</span></p>
				<p class="wp-witregel"><span> </span></p>
				<p class="wpvw-z"><span class="wpt-cursief">november </span><span class="wpt-cijfers">1947</span></p>
				<p class="wp-witregel"><span> </span></p>
				<p class="wp-sierregel"><span class="wpt-cijfers">einde</span></p>
			</div>
		</div>
	


  </div>

  
  <div class="calibreToc">
    <h2><a href="../../qr7waf.html"> Table of contents</a></h2>
     <div>
  <ul>
    <li>
      <a href="9789023449317-A.xhtml#toc-anchor-1">Het verdriet van België</a>
    </li>
    <li>
      <a href="9789023449317-A.xhtml#toc-anchor">Inhoud</a>
    </li>
    <li>
      <a href="9789023449317-B.xhtml#toc-anchor">Het verdriet</a>
      <ul>
        <li>
          <a href="9789023449317-B.xhtml#toc-anchor-1">I Het bezoek</a>
        </li>
        <li>
          <a href="9789023449317-B.xhtml#toc-anchor-2">II Horen en zien</a>
        </li>
        <li>
          <a href="9789023449317-B.xhtml#toc-anchor-3">III De koe ‘marie’</a>
        </li>
        <li>
          <a href="9789023449317-B.xhtml#toc-anchor-4">IV Zuster Sint Gerolf</a>
        </li>
        <li>
          <a href="9789023449317-B.xhtml#toc-anchor-5">V Olibrius</a>
        </li>
        <li>
          <a href="9789023449317-B.xhtml#toc-anchor-6">VI Van een ander kind</a>
        </li>
        <li>
          <a href="9789023449317-B.xhtml#toc-anchor-7">VII De Miezers</a>
        </li>
        <li>
          <a href="9789023449317-B.xhtml#toc-anchor-8">VIII Martelaren</a>
        </li>
        <li>
          <a href="9789023449317-C.xhtml#toc-anchor">IX In Walle</a>
        </li>
        <li>
          <a href="9789023449317-C.xhtml#toc-anchor-1">X BoMama</a>
        </li>
        <li>
          <a href="9789023449317-C.xhtml#toc-anchor-2">XI De eland</a>
        </li>
        <li>
          <a href="9789023449317-C.xhtml#toc-anchor-3">XII Nonkel Florent</a>
        </li>
        <li>
          <a href="9789023449317-C.xhtml#toc-anchor-4">XIII Nonkel Robert</a>
        </li>
        <li>
          <a href="9789023449317-C.xhtml#toc-anchor-5">XIV Het Land van de Glimlach</a>
        </li>
        <li>
          <a href="9789023449317-C.xhtml#toc-anchor-6">XV Een knuppeltje</a>
        </li>
        <li>
          <a href="9789023449317-C.xhtml#toc-anchor-7">XVI Het scapulier</a>
        </li>
        <li>
          <a href="9789023449317-C.xhtml#toc-anchor-8">XVII Een verkenning</a>
        </li>
        <li>
          <a href="9789023449317-D.xhtml#toc-anchor">XVIII Een gouden bikkel</a>
        </li>
        <li>
          <a href="9789023449317-D.xhtml#toc-anchor-1">XIX Zijn gemene muil</a>
        </li>
        <li>
          <a href="9789023449317-D.xhtml#toc-anchor-2">XX In Bastegem</a>
        </li>
        <li>
          <a href="9789023449317-D.xhtml#toc-anchor-3">XXI Nonkel Armand</a>
        </li>
        <li>
          <a href="9789023449317-D.xhtml#toc-anchor-4">XXII Een timmerman</a>
        </li>
        <li>
          <a href="9789023449317-D.xhtml#toc-anchor-5">XXIII Meerke</a>
        </li>
        <li>
          <a href="9789023449317-D.xhtml#toc-anchor-6">XXIV In Gods gewijde natuur</a>
        </li>
        <li>
          <a href="9789023449317-D.xhtml#toc-anchor-7">XXV Vijgenblaadje</a>
        </li>
        <li>
          <a href="9789023449317-D.xhtml#toc-anchor-8">XXVI Zuster Koedde</a>
        </li>
        <li>
          <a href="9789023449317-D.xhtml#toc-anchor-9">XXVII De mande van de schande</a>
        </li>
      </ul>
    </li>
    <li>
      <a href="9789023449317-E.xhtml#toc-anchor">van België</a>
      <ul>
        <li>
          <a href="9789023449317-E.xhtml#toc-anchor-1">#</a>
        </li>
      </ul>
    </li>
  </ul>
</div>


  </div>
  

  <div class="calibreEbNav">
    
      <a href="9789023449317-C.xhtml" class="calibreAPrev">previous page</a>
    

    <a href="../../qr7waf.html" class="calibreAHome"> start</a>

    
      <a href="9789023449317-E.xhtml" class="calibreANext"> next page</a>
    
  </div>

</div>

</body>
</html>
