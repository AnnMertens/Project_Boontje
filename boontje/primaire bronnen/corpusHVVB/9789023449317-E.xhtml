<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>9789023449317-E</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../qr7waf.html">Het verdriet van België
</a>
    </h1>
    
    
  
  </div>
  <div class="calibreMetaAuthor">
    Hugo Claus

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="9789023449317-D.xhtml" class="calibreAPrev">previous page</a>
        

        
          <a href="9789023449317-F.xhtml" class="calibreANext"> next page</a>
        
      </div>
    

    
		<div id="x9789023449317-e" class="calibre1">
			<div class="wpo-newpage">
				<p class="wp-bovenkop"><span>II</span></p>
				<h1 class="wp-deel" id="toc-anchor"><span>van België</span></h1>
				<h2 class="wp-kop" id="toc-anchor-1"><span class="wpt-wit">#</span></h2>
				<p class="calibre1"><span>De tijden zijn slecht, zegt de radio, zeggen de gazetten. Nee, het verbetert er niet op, contrarie.</span></p>
				<p class="wp-plat"><span>Een vliegmachine met twee Duitse officieren die zo lamdronken zijn dat zij de Maas aanzien voor de Rijn landt recht in de fietsen van onze </span><span class="wpt-cijfers">13</span><span>de Divisie. De officieren krijgen muilperen tot zij ontnuchterd zijn en worden dan ondervraagd, carbiedlampen in hun gezicht, derdegraadsondervraging, gij liever dan ik.</span></p>
				<p class="wp-plat"><span>Zij antwoorden beleefd, die officieren, maar in één keer springt die Duitse majoor overeind en smijt een bundeltje papieren dat hij op zijn hart droeg in de brandende kachel. Onze Belgische commandant vliegt naar de kachel, verbrandt lelijk zijn hand, ook derde graad, maar hij kan dat Duitse papier toch uit de vlammen frommelen. Wat staat er nog te lezen op die verschoeperde bladzijden? Dat de Tweede Duitse luchtvloot België, Holland en Noord-Frankrijk zal aanvallen, dat er parachutisten zullen landen, bruggen over de Maas bezetten, et cetera, et cetera.</span></p>
				<p class="wp-plat"><span>‘En wanneer?’</span></p>
				<p class="wp-plat"><span>‘Dat stond er niet bij geschreven.’</span></p>
				<p class="wp-plat"><span>De radio knettert van ’t slechte nieuws. Ook uit de streken waarover ge nooit iets hoort. Uit Canada bijvoorbeeld, dat zijn troepen ongegeneerd laat landen in de Engelse havens, dat uit zijn eigen schatkist </span><span class="wpt-cijfers">55</span><span> miljoen pond lost voor een oorlogslening aan den Engelsman, rekent dat eens uit in Belgische franks.</span></p>
				<p class="wp-plat"><span>‘Maar waarom zouden Duitsers bij ons binnenvallen, nu een keer serieus? Zij zijn toch niet helemaal onnozel. Zij zouden heel hun front dat nu schoon opeen getast ligt tegenover de Franse grens, kilometers en kilometers moeten uitrekken. En het front van de Geallieerden zou dan extra-versterkt worden met ons Belgisch materiaal en onze Belgische manschappen. En iets anders, pardon Gaston, doen de Duitsers op het moment geen goeie zaken met ons? Om maar iets te noemen, die tienduizend treinwagons die we hun zo rap mogelijk moeten leveren, zij zitten d’r om te springen. Affaires gaan voor, Isidoor.’</span></p>
				<p class="wp-plat"><span>‘Strategisch gezien,’ zei Peter, ‘zou het voor de Duitsers niet slecht zijn als ze ons zouden aanvallen. Want het Frans leger dat nu vastgevroren zit in zijn forten en kazematten en daar zit te kaarten en Pernod te drinken zou verplicht zijn van zich te e-par-pilleren en zich uit te dunnen, ‘en als ge weet dat de Duitsers specialisten zijn in de verrassingstechniek, kijk maar eens naar Polen.’</span></p>
				<p class="wp-plat"><span>‘A propos, gehoord over de mobilisatie van de Duitse honden? Iedere Duitser met een hond moet hem gaan presenteren voor een speciaal examen. Ja, ze kunnen organiseren, die gasten.’</span></p>
				<p class="wp-plat"><span>‘Kweet niet, Piet. Ge moet toch ’t materiaal hebben om te kunnen organiseren. En de Duitsers hebben simpelweg geen petroleum genoeg. In heel Berlijn is er geen taxi meer te krijgen.’</span></p>
				<p class="wp-plat"><span>‘Ze gaan wel Engeland aanvallen, dat wel. Want ze drukken al een hele tijd Engelse bankbiljetten.’</span></p>
				<p class="wp-plat"><span>De tijden zijn slecht. Behalve voor de radiowinkels. En behalve voor de hertogin van Windsor. Zij heeft op de modeshow van Lucien Lelong in Parijs voor fortuinen gekocht. Vooral tulbandhoedjes. Delfts blauw is nu zeer in de mode, Constance! En een nieuw blauw dat Fins blauw heet, het lijkt op Delfts maar meer naar het grijs toe.</span></p>
				<p class="wp-plat"><span>Enfin, Finland ligt nu helemaal plat. De Paus die verleden week de verjaardag van zijn kroning vierde, is er niet goed van, schijnt het.</span></p>
				<p class="wp-witregel"><span> </span></p>
				<p class="calibre1"><span>In ieder geval is het niet het ogenblik om zonder auto te vallen.</span></p>
				<p class="wp-plat"><span>Mama knipte Papa’s haar opdat hij een beetje proper zou zijn om het pijnlijke bezoek aan Majoor Nowé de Waelhens af te leggen. Papa was in de war. Louis kende de tekenen, het gefriemel met zijn vingers, het gesis tussen zijn tanden, de onvaste stem waarmee hij tegen Mama tekeer ging en haar de schuld gaf van de catastrofe.</span></p>
				<p class="wp-plat"><span>‘Nooit geen miserie gehad met mijn auto’s of mijn moto’s. Die Gilette, een droom! Die Harley-Davidson, een parel! Lijk een vliegmachine! Mijn model T-Ford, nooit van zijn leven één mankement gehad! En nu, ineens, was mijn </span><span class="wpt-cijfers">dkw </span><span>niet goed genoeg meer. Madame uw moeder vond dat hij te veel schudde, dat hij te veel lawaai maakte, dat zij het er te koud in had. En dwaas dat ik ben, ik luister naar haar! Ik ben zo achterlijk van haar gedacht te doen!’</span></p>
				<p class="wp-plat"><span>‘Staf, zit stil of ik snij in uw oor!’</span></p>
				<p class="wp-plat"><span>Papa bleef versteend zitten. De </span><span class="wpt-cijfers">dkw</span><span> (waarvan Mama niet alleen beweerde dat het er in tochtte, maar ook dat hij niet vast genoeg op de weg lag, sinds zij op een landweg waar bietenkarren slijk en smurrie hadden achtergelaten een lelijke schuiver hadden gemaakt) had Papa na haar gejeremieer geruild voor een Fiat behorende aan Thiery, de zoon van Majoor Nowé de Waelhens. Plus drieduizend frank. ‘Ik ga dat geld zo direct bij mijn moeder halen,’ zei Thiery. ‘Mag ik ondertussen die </span><span class="wpt-cijfers">dkw</span><span> een keer goed uitproberen op de baan naar Doornik, meneer Seynaeve?’</span></p>
				<p class="wp-plat"><span>‘Maar zeker, Thiery.’</span></p>
				<p class="wp-plat"><span>Thiery schoot weg, zwaaide met zwier naar Papa die naast de Fiat (het gemeenste model) stond en kwam niet meer terug. Na een paar uur vloekend wachten ging Papa naar de Fiat-garage, want er was een licht geratel in de motor te horen.</span></p>
				<p class="wp-plat"><span>‘Gij komt juist van pas,’ zei de garagist. ‘Zet die Fiat maar schoon in ’t hoekje daar.’</span></p>
				<p class="wp-plat"><span>‘Hoe dat?’</span></p>
				<p class="wp-plat"><span>‘Maar mijnheer, omdat ik nu al drie maanden sta te wachten op de tweede en de derde en de vierde betaling van die auto.’</span></p>
				<p class="wp-plat"><span>Papa staarde somber voor zich uit. Mama klikte met de schaar. Louis verheugde zich op de confrontatie met de verraderlijke Thiery.</span></p>
				<p class="wp-plat"><span>‘Voilà,’ zei Mama en vouwde de handdoek met Papa’s haar op.</span></p>
				<p class="wp-plat"><span>‘Voilà,’ zei Papa. ‘Dat hebt ge als ge de mensen vertrouwt, als ge te goed zijt.’</span></p>
				<p class="wp-plat"><span>‘Goed?’ riep Mama. ‘Zeg maar gewoon: dwaas. Thiery heeft die </span><span class="wpt-cijfers">dkw</span><span> allang verkocht en ’t geld aan ’t slecht vrouwvolk gehangen.’</span></p>
				<p class="wp-plat"><span>De villa van de majoor was een buikig gebouwtje met gele stenen, zwart gevoegd. ‘De Vlaamse kleuren,’ zei Papa bitter toen zij in de oprijlaan liepen. Hij schrok toen een hond in het huis oorverscheurend blafte.</span></p>
				<p class="wp-plat"><span>Mevrouw Nowé in eigen persoon deed open, een moedeloze lange vrouw met een lange neus en een schriele nek. Zij mochten op een gebloemde bank zitten. Papa hield zijn knieën bij elkaar terwijl hij het hachelijk geval uiteenzette.</span></p>
				<p class="wp-plat"><span>‘Ik weet het, ik weet het, mijnheer,’ zei mevrouw Nowé met een Frans accent. ‘Ik doe al drie dagen geen oog dicht. Geen oog. Van sedert Thiery verdwenen is. Ge weet hoe dat is, hè, mijnheer, als ge maar één kind hebt.’</span></p>
				<p class="wp-plat"><span>‘Het is ook mijn geval, Madame,’ zei Papa en keek Louis beschuldigend aan.</span></p>
				<p class="wp-plat"><span>‘Het is alsof ze het ruiken dat Thiery weg is, Mijnheer. Van alle kanten komen ze hier aan de deur, telefoneren ze, en klampen ze mij aan op straat, in de Sarma. Maar hij moet het in een </span><span class="wpt-cursief">folie</span><span> gedaan hebben, onze Thiery, in een </span><span class="wpt-cursief">folie</span><span>. Ik zou u dat geld met plezier, wat zeg ik? op mijn blote knieën terugbetalen...’</span></p>
				<p class="wp-plat"><span>‘Of mijn auto teruggeven,’ zei Papa. ‘Mijn auto terug en we spreken er niet meer over.’</span></p>
				<p class="wp-plat"><span>‘Ah, de auto!’ Zij sloeg haar ogen ten hemel en legde een knokige hand tegen gepunte sleutelbeenderen. ‘Van kleins af aan was hij stekezot van auto’s.’ Zij keek verstrooid de tuin in.</span></p>
				<p class="wp-plat"><span>‘Wat gaan we daarmee doen, Madame?’</span></p>
				<p class="wp-plat"><span>‘Ik ga het u eerlijk zeggen, Mijnheer. Momenteel... de slechte tijd, verstaat ge…? Surtout dat mijn man nu in Greben-Smael het fort moet helpen commanderen. En ge zijt patriot genoeg, nietwaar, om te weten dat ik die mens op zo’n moment, nu dat de Duitsers elk moment kunnen attaqueren, niet kan lastig vallen voor een beetje geld.’</span></p>
				<p class="wp-plat"><span>De tuin kreeg weer al haar aandacht. Een harige jonge militair was er doende met een tuinslang.</span></p>
				<p class="wp-plat"><span>‘Ik zou natuurlijk niet direct naar de politie willen gaan,’ zei Papa bruusk.</span></p>
				<p class="wp-plat"><span>Zij spreidde haar dorre, beringde vingers tegen het schrompelig halsvel. ‘Maar Mijnheer, wat horen wij nu? Hebt gij dan helemaal geen hart voor uw vaderland?’</span></p>
				<p class="wp-plat"><span>‘Toch wel. Toch wel,’ zei de man die vaak in het café ‘Groeninghe’ schreeuwde: ‘Belgiekske nikske.’</span></p>
				<p class="wp-plat"><span>‘Waarom dan een deftige familie met de politie bedreigen voor een histoire van niemendal.’</span></p>
				<p class="wp-plat"><span>‘Een </span><span class="wpt-cijfers">dkw</span><span> is niet niemendal, Madame.’</span></p>
				<p class="wp-plat"><span>Zij onderzocht Papa van zijn schoenen tot zijn wenkbrauwen.</span></p>
				<p class="wp-plat"><span>‘Tiens. Gij ziet er nochtans een redelijk treffelijke mens uit, Mijnheer.’</span></p>
				<p class="wp-plat"><span>Papa wachtte. De jonge militair schudde de leegdruppelende tuinslang op en neer.</span></p>
				<p class="wp-plat"><span>‘Ik zou u niet aanraden om naar de politie te gaan,’ zei de lange vrouw. ‘Gij zoudt er slecht bij varen. De Nowé de Waelhens-familie heeft een lange arm.’</span></p>
				<p class="wp-plat"><span>‘Madame, ik heb ook relaties,’ zei Papa.</span></p>
				<p class="wp-plat"><span>‘Die relaties gaan u niet veel helpen. Want wij kennen uw soort relaties, Mijnheer, en die relaties zouden misschien een dezer dagen tegen de muur kunnen gezet worden. Want gij zijt gesignaleerd, meneer Seynaeve. Wij weten wie er betrouwbaar is en wie niet voor België op deze moment.’</span></p>
				<p class="wp-plat"><span>‘O, gij lelijk lang leegvel!’ Papa sprong hoogrood overeind. ‘Wij gaan gasten van uw genre een les lezen. Het Vlaamse volk zal rekenschap vragen, Madame, het is genoeg uitgeperst geweest! En mijn </span><span class="wpt-cijfers">dkw</span><span> moet ik terughebben, al moest ik uwe Belgische drapeau...’</span></p>
				<p class="wp-plat"><span>Wat hij ermee zou doen bleef een raadsel. Hij kokhalsde, slikte. Mevrouw Nowé de Waelhens rende naar het raam, zwaaide en riep als in doodsnood naar de jonge militair: ‘Arsène! Arsène!’ </span></p>
				<p class="wp-plat"><span>Arsène kwam naar het huis gedraafd, klom door het open raam, plofte met brede platvoeten op het tapijt, bleef hijgend staan met een brandende Franse blik.</span></p>
				<p class="wp-plat"><span>‘Arsène, smijt dat volk buiten. En rap!’</span></p>
				<p class="wp-plat"><span>Papa boog. ‘Dat volk gaat al, Madame la Majorette. Mes hommages.’</span></p>
				<p class="wp-witregel"><span> </span></p>
				<p class="calibre1"><span>Omdat de Engelsen de ijzermijnen van Zweden willen bezetten, zijn de Duitsers wel verplicht om Noorwegen en Denemarken binnen te vallen. In een scheet is het gebeurd. Er gaat niets boven de Duitse organisatie.</span></p>
				<p class="wp-plat"><span>Mussolini beweert dat er het een en ander te verwachten is van zijn kant. Maar dan in de lente.</span></p>
				<p class="wp-plat"><span>In Polen mogen alleen de Duitsers leren schoenen dragen. De wet van de overwinnaar. Hoe zoudt ge zelf zijn?</span></p>
				<p class="wp-plat"><span>Aan onze grenzen staan de Fransen te trappelen om België binnen te vliegen. Zogezegd om de Duitsers voor te zijn. Zij waren al op weg, de Fransen, met drapeaus en trompetten, toen wij ze hebben tegengehouden.</span></p>
				<p class="wp-plat"><span>‘O, pardon,’ zeiden de Fransen. ‘Excuseert, wij waren van mening dat uwe Koning Leopold ons geroepen had. Pardon.’</span></p>
				<p class="wp-plat"><span>Ongegeneerd volkje. Maar wat wij er van gezien hebben, van de Fransen, heeft diepe indruk gemaakt. Zij hebben in plaats van de gamellen van vroeger nu allemaal een marmite bij zich. En hun tenten kunnen ze gebruiken als regenjassen.</span></p>
				<p class="wp-plat"><span>Onze regering wil in het geval dat de Duitsers toch zouden komen, </span><span class="wpt-cursief">heel</span><span> het land, iedereen inbegrepen evacueren. Waar naartoe? Daarover moet de regering nog discuteren.</span></p>
				<p class="wp-plat"><span>Theo van Paemel, politieman in burger die elk jaar met Papa naar de IJzerbedevaart gaat, zat breeduit in de voorkamer.</span></p>
				<p class="wp-plat"><span>‘De Nowé de Waelhens hebben een lange arm,’ zei hij. ‘En daarbij, Staf, ’t is de moment niet. Gezien de algemene toestand zoudt gij u beter wat koest houden, kameraad.’</span></p>
				<p class="wp-plat"><span>‘Ja maar, het onrecht...’ zei Papa.</span></p>
				<p class="wp-plat"><span>‘Dat arrangeert zijn eigen,’ zei Van Paemel. ‘Ik ga mij persoonlijk bezig houden met dat Franskiljons apenjong van een Thiery. Van als dat hij weer opduikt, heeft hij het aan zijn vodden. Maar gij, Staf, gij moet op uw eigen passen. Want ge hebt een dossier op onze bureau, een vuist dik.’</span></p>
				<p class="wp-plat"><span>‘Waarover?’ riep Mama.</span></p>
				<p class="wp-plat"><span>‘Constance, zijt ge vergeten dat ge Duitsers in huis gehaald hebt als ge die drukmachines gekocht hebt in Leipzig? D’r zijn er die zeggen dat ge die machines cadeau gehad hebt van Goebbels om er nazi-propaganda mee te drukken. Wij hebben ook een brief gekregen waarin staat dat ge een portret van Hitler op uw schouw had staan. Of was het een beeldje?’</span></p>
				<p class="wp-plat"><span>‘Een pop,’ zei Louis. ‘Een popje van een Hitlerjongen.’</span></p>
				<p class="wp-plat"><span>‘De mensen zien daar geen verschil in, ventje. Nee, Staf, ge staat op de lijst, als gevaarlijk voor de veiligheid van de staat.’</span></p>
				<p class="wp-plat"><span>‘Eh wel, merci,’ bracht Papa uit.</span></p>
				<p class="wp-plat"><span>‘En moest ge tegen de lamp lopen, Staf, dan kunnen wij als burgerpolitie, niet veel voor u doen. Ge valt onder de militaire jurisdictie, omdat we in tijden van oorlog zijn.’</span></p>
				<p class="wp-plat"><span>‘Maar d’r is toch geen oorlog in België!’</span></p>
				<p class="wp-plat"><span>‘Tijden van oorlog, dat begint als ’t leger gemobiliseerd is. De wet van </span><span class="wpt-cijfers">1899</span><span>.’</span></p>
				<p class="wp-plat"><span>‘Eh wel, merci.’</span></p>
				<p class="wp-plat"><span>‘Een andere brief die binnengekomen is, spreekt van een plakkaat dat achter op uw auto geplakt zat. Een plakkaat van </span><span class="wpt-cijfers">rex</span><span>. En vergeet ook niet, dat uwe </span><span class="wpt-cijfers">dkw</span><span> een Duitse auto is. Zulke details spelen allemaal mee.’</span></p>
				<p class="wp-plat"><span>‘Iedereen is tegen mij,’ zei Papa en schonk Theo van Paemel nog een jenever in, zijn vijfde.</span></p>
				<p class="wp-witregel"><span> </span></p>
				<p class="calibre1"><span>De Duitsers hebben de oorlog verloren. Zeven destroyers gezonken bij Narvik, een derde van heel de Duitse vloot. Dat kunnen ze niet meer inhalen.</span></p>
				<p class="wp-plat"><span>Eerste minister Pierlot biedt het ontslag aan van zijn regering. Om een kwestie van het budget. Maar onze Koning accepteert dat niet. ‘Hoe haalt ge ’t in uw hoofd, Pierlot! ’t Is echt de moment niet.’</span></p>
				<p class="wp-plat"><span>In Finland liggen de gewonde soldaten urenlang te gillen op de bevroren meren. Elanden en wolven sluipen dichterbij. In Polen worden collegejongens van Louis’ leeftijd onthoofd omdat ze een vlag met een hakenkruis hebben gescheurd.</span></p>
				<p class="wp-plat"><span>In de lichtstad Parijs lopen de slechte vrouwen met rode zaklampen door de verduisterde straten.</span></p>
				<p class="wp-witregel"><span> </span></p>
				<p class="calibre1"><span>De straten van Walle raakten bevolkt door vreemdelingen in uiterst trage auto’s waarop kisten en matrassen gebonden waren, waaruit koffers, fietsen, kinderen puilden. Onder hen, maar in een Chevrolet die in niets verraadde dat zij hun hebben en houden meesleepten, bevonden zich Mama’s vrome zuster, Tante Berenice, en haar man, Nonkel Firmin Debeljanov die uit Bulgarije afkomstig is, een streek waar mensen zeer oud worden door yoghurt te eten en de Orthodoxe godsdienst te belijden. Zij kwamen in de Oudenaardse Steenweg voorrijden. De twee zusters snikten. Nonkel Firmin knikte nors. Toen Louis zijn hand uitstak keek hij de andere kant op.</span></p>
				<p class="wp-plat"><span>Tante Berenice had een breder, boerser gezicht dan Mama. Ook droeg zij geen spoor van schmink, want haar man was uiterst jaloers sinds hij zich op vijftienjarige leeftijd bekeerd had tot het Adventisme. Tante Berenice lachte vaak, met papierwitte, vierkante tanden. Haar man was somber. Als hij eens, tegen zijn zin, moest lachen weerklonk een onduidelijk gemekker. Hij praatte niet veel, onder andere omdat, naast een aantal andere organen, zijn stembanden waren beschadigd toen een operatie aan zijn amandelen bijna fataal was afgelopen. Hij werd wakker in de nacht voordat hij uit het ziekenhuis ontslagen zou worden. Naast zijn bed stond een geëmailleerd spuwbakje. Daar had die avond een jong kalf van een infirmière Eau de Javel in gegoten en laten staan. Nonkel Firmin, half wakker en dood van de dorst had het metalen bakje – dat in zijn slaapdronken brein leek op het eetbakje van zijn kinderjaren in een Bulgaarse loofhut – leeggedronken. Het bleekwater had alles van binnen in hem verschroeid.</span></p>
				<p class="wp-plat"><span>Zij bleven een paar dagen, sliepen op een matras in de voorkamer. Zij waren gehaast om Frankrijk te bereiken voor de grens gesloten werd, maar Mama drong aan dat haar zuster zou blijven en Tante Berenice had medelijden met haar en bleef.</span></p>
				<p class="wp-plat"><span>‘Waarom willen zij zo nodig weg uit België?’ vroeg Louis.</span></p>
				<p class="wp-plat"><span>‘Omdat uw Nonkel Firmin een jood is,’ zei Papa. ‘Joden vluchten altijd met hun geld. Of liever: met </span><span class="wpt-cursief">ons</span><span> geld.’</span></p>
				<p class="wp-plat"><span>Nonkel Firmin was de eerste jood die Louis met eigen ogen zag. In Bastegem had Raf eens een donkerhuidig, gemelijk type aangewezen die bij een bestelwagen vol tapijten stond. ‘Kijk, een jood!’ Maar Louis had het niet helemaal geloofd. Nonkel Firmin, met zijn geluifelde ogen, zijn inderdaad kromme neus, zijn volle, natte lippen was aanzienlijk meer een jood. Omdat die jood tijdens het avondeten weerloos apart nukkig naast de kachel zat, zei Louis: ‘Nonkel, uw volk wordt vervolgd, dat is niet rechtvaardig.’</span></p>
				<p class="wp-plat"><span>De jood snerpte. Een scherpe uithaal die eindigde als het geluid van het steentje in het krijt tegen het schoolbord. Zei toen schor: ‘Mijn volk, mijn volk! Wat Hitler met de joden uithaalt, moet hij zelf weten!’</span></p>
				<p class="wp-plat"><span>‘Firmin heeft een Belgisch paspoort,’ zei Tante Berenice.</span></p>
				<p class="wp-plat"><span>‘Waarom loopt hij dan weg?’ vroeg Mama.</span></p>
				<p class="wp-plat"><span>‘Omdat de Belgen precies zulke bekrompen geesten zijn als de Duitsers, Constance,’ zei de schorre al-dan-niet-jood. ‘En daarom is het verstandiger voor mensen van mijn soort ook al zijn zij niet joods, om zich zo ver mogelijk van hen te verwijderen in tijden van nood.’</span></p>
				<p class="wp-plat"><span>‘Gij zijt welbedankt, Firmin,’ zei Mama en later bij Papa in de keuken, terwijl Louis op de gang muisstil in Tante Berenice’s handtas snuffelde: ‘Ik weet niet wat ik over die Firmin moet denken. Want hij is toch besneden.’</span></p>
				<p class="wp-plat"><span>‘Hoe weet gij dat?’ vroeg Papa meteen.</span></p>
				<p class="wp-plat"><span>‘Berenice heeft het mij verteld.’</span></p>
				<p class="wp-plat"><span>‘Spreekt gij samen over zulke dingen? ’t Is proper. In mijn eigen huis!’</span></p>
				<p class="wp-plat"><span>Louis vond niets opwindends in de tas, stal twintig frank, liep op de toppen van zijn tenen naar de voordeur, sloeg haar buitensporig hard dicht, sleepte met zijn voeten door de gang, zingend van </span><span class="wpt-cursief">a long way to Tipperary</span><span>. Toen hij de keuken binnenviel praatten zijn ouders over een massale aankoop van koffie, suiker en kolen.</span></p>
				<p class="wp-witregel"><span> </span></p>
				<p class="calibre1"><span>‘Wat zouden de Duitsers in Godsnaam bij ons willen komen zoeken?’</span></p>
				<p class="wp-plat"><span>‘Basissen voor onderzeeërs. Vliegvelden aanleggen. Om naar Engeland te gaan.’</span></p>
				<p class="wp-plat"><span>‘De Donau blijft bevroren.’</span></p>
				<p class="wp-plat"><span>‘Frankrijk moet zijn hart beschermen en dat hart ligt tussen Parijs en Brussel. Daarom gaat Frankrijk vandaag of morgen bij ons binnenstormen met tanks en spahi’s en vuile boekjes.’</span></p>
				<p class="wp-plat"><span>‘Niet zolang wij neutraal zijn.’</span></p>
				<p class="wp-plat"><span>‘Onze prinses Marie-José heeft een kindje gekregen in ’t Koninklijk Paleis van Napels. </span><span class="wpt-cijfers">31</span><span> kanonschoten, Constance. En Prins Umberto, de leegganger, is te laat uit Rome aangekomen. ’t Lag al in zijn wieg. Een meisje. Zij heeft er al twee. Maria-Pia van vijf jaar die al sjaaltjes breit voor de soldaten van Mussolini, en de kleine hertog van Napels die die zachte ogen heeft van zijn grootvader, onze Koning Albert.’</span></p>
				<p class="wp-witregel"><span> </span></p>
				<p class="calibre1"><span>Voor het eten zaten Tante Berenice en Nonkel Firmin wel een minuut voorovergebogen met dichte ogen. Zij dachten dan aan de vele verhongerende kinderen in landen aan de Evenaar, verklaarde Tante Berenice, dan pas besefte je hoe dankbaar je moest zijn dat God je uitverkoren had.</span></p>
				<p class="wp-plat"><span>Door vroomheid hadden zij elkaar gevonden, dit paar. In die tijd ging Tante Berenice om met Hespe Renard, een gezette onderwijzer die met haar de zot hield, want hij kwam elke keer schromelijk te laat op afspraken, of kwam helemaal niet. Na één van dergelijke afspraken was zij wanhopig en dwaalde doelloos alleen in de wereldstad Gent, toen zij binnen in zichzelf een stem hoorde, met moeite verstaanbaar, alsof zij uit een weelderige witte baard golfde. ‘Ga naar de overkant van deze straat en neem de tweede straat links.’ Zij was evenwel zodanig in de war vanwege de niet verschenen Hespe (zo geheten omdat hij vaak in cafés verklaarde dat het mooiste van een vrouw haar hespen, hammen in het schoon-Vlaams, waren) dat zij de tweede straat rechts insloeg. Daar vond zij een krakkemikkige gevel waarin een open deur die een roze gloed vrijliet, als een verhevigd olielicht bij het altaar. Onbevreesd stapte zij naar binnen en bevond zich toen in een kaal zaaltje, waar vier oude vrouwen, een postbode en een arbeider die een dichtgeslagen blauw oog had en overeind gehouden werd door zijn dochtertje van elf, luisterden naar een prediker met een stem als een scheermes. Deze prediker, Firmin Debeljanov, verwoestte Tante Berenice met joods-Bulgaarse blikken terwijl hij het gebruik van alcohol en tabak veroordeelde, terwijl hij de komst van God, de Advent, aankondigde, terwijl hij uitlegde dat deze komst al eens verkeerdelijk door de Stichter van zijn Kerk was voorspeld voor het jaar </span><span class="wpt-cijfers">1843</span><span>, terwijl hij de definitieve komst situeerde rond </span><span class="wpt-cijfers">1982</span><span>.</span></p>
				<p class="wp-plat"><span>Kort daarop trouwden zij en verkocht Tante Berenice encyclopedieën, atlassen en godsdienstige naslagwerken bij de notabelen van West- en Oostvlaamse dorpen, terwijl Nonkel Firmin in de auto wachtte en bad. Nonkel Firmin vond de Belgen een grof en vuil volk en weigerde uit een glas te drinken, van een bord te eten of bestek te gebruiken dat niet onder zijn ogen door zijn echtgenote gewassen was.</span></p>
				<p class="wp-plat"><span>Op een zaterdag bracht Papa varkenskoteletten mee. ‘Alleen maar om zijn bakkes te zien.’ Mama bakte ze. Toen de geur Nonkel Firmin in de voorkamer bereikte waar hij </span><span class="wpt-cursief">Is er een Leven na de Dood?</span><span> las, rees hij uit zijn stoel, kwam in de keuken, wierp een ontzette blik in de pan en rende de straat op, Bulgaarse vervloekingen schreeuwend.</span></p>
				<p class="wp-plat"><span>‘Ziet ge dat het een jood is,’ kraaide Papa. ‘Hij heeft direct gereageerd op een onrein dier!’</span></p>
				<p class="wp-plat"><span>Peter knaagde aan een kotelet en zei: ‘Als het een christen is heeft hij in ieder geval joodse gewoonten.’</span></p>
				<p class="wp-plat"><span>‘En dat geblokt figuur,’ zei Papa. ‘Joden worden allemaal dik rond hun dertigste. Omdat zij aan geen sport doen. Wie heeft er ooit gehoord van een joodse sportmens?’</span></p>
				<p class="wp-plat"><span>‘Hij weegt niet veel meer dan gij, Staf.’</span></p>
				<p class="wp-plat"><span>‘Maar hij heeft toch een heel ander model, vader. Dat gij dat niet ziet!’</span></p>
				<p class="wp-plat"><span>‘Berenice is dezelfde niet meer,’ zei Mama. ‘Ik heb geen zuster meer.’</span></p>
				<p class="wp-witregel"><span> </span></p>
				<p class="calibre1"><span>Onze Koning Leopold bijvoorbeeld, dat is een sportmens. Slank, hoewel hij, door zijn voorvaderen, kloek is van gebeente. Alhoewel meneer Tierenteyn hem een keer een hand gegeven heeft en verschoot van de slapte ervan.</span></p>
				<p class="wp-plat"><span>Het is ook een dromer, onze Koning. Hij droomt voornamelijk over vroeger, over de geschiedenis van zijn familie. Voor een Koning is dat aangeraden, want dan kunt ge de lessen van de geschiedenis toepassen op de dag van vandaag. Alhoewel de wereld altijd verandert, ge kunt er geen lijn op trekken. Maar als hij niet droomt legt hij toch zijn oor te luisteren, Zijne Majesteit. Maar ja, wat krijgt ge dan? Voornamelijk de socialisten Spaak en De Man die hem in zijn oor blazen dat we ons buiten de miserie van de ons omringende landen moeten houden, dat we exclusief integraal Belgisch onze eigen boontjes moeten doppen. De communisten en de Walekoppen zijn daar natuurlijk tegen. Als het aan hen lag zouden wij direct onze zogezegde Geallieerden te logeren moeten vragen. Nee, onze Koning vraagt altijd zijn eigen af: ‘Wat is mijn plicht? Wat zou in deze omstandigheden mijn ridderlijke Papa beslist hebben?’ En graaf Capelle, zijn secretaris, zegt dan: ‘Eerst en vooral de dynastie bewaren Sire.’</span></p>
				<p class="wp-plat"><span>Wat kan hij anders zeggen? Alhoewel.</span></p>
				<p class="wp-plat"><span>Louis zat met Tetje en Bekka in de bioscoop waar de voorfilm pas begonnen was, met Double Patte en Patachon (de kleine dikke heette Harold Madsen en de lange magere Carl Schenström) en de twee komieken discussieerden met spastische bewegingen in een onoverzichtelijk korenveld hoe en waar en wanneer zij de grootst mogelijke schade zouden kunnen aanrichten aan iemand die hen beledigd had, toen een dronken jonge soldaat vlak voor het filmdoek kwam dansen en trappelen. Zwaaiend met zijn bierflesje schreeuwde hij met een geweldige, gebarsten stem: ‘Boerenschijters, als gij denkt dat ik in mijn kloten ga laten schieten voor één frank per dag, voor de prijs van een pintje!’ Onder het gejuich van de zaal werd hij met een paar schoppen in zijn kont weggejaagd door Tarara, de portier.</span></p>
				<p class="wp-plat"><span>Louis zag hoe Bekka lijkwit was, op haar duim knabbelde, over haar ogen wreef.</span></p>
				<p class="wp-plat"><span>‘Zijt ge ziek?’ vroeg hij. Zij knikte.</span></p>
				<p class="wp-plat"><span>‘Zij peinst dat het elk moment oorlog kan worden,’ zei Tetje, zeer bezorgd voor zijn doen.</span></p>
				<p class="wp-plat"><span>’s Anderendaags, bij dageraad kwamen, zonder enig lawaai tenzij het geruis van engelenvleugels, tien verraderlijke, door niet één lid van onze Generale Staf voorziene, zweefvliegtuigen met tachtig Duitse parachutisten over het Fort Greben-Smael gegleden. Het fort werd ingenomen. Majoor Nowé de Waelhens verloor zijn rechterbeen, menig soldaat het leven, in de plotse rook, de knallen, de donder, de vlammen.</span></p>
				<p class="wp-plat"><span>Het was zover, eindelijk. ‘Eindelijk,’ fluisterde Louis voor de spiegel in zijn slaapkamer.</span></p>
				<p class="wp-witregel"><span> </span></p>
				<p class="calibre1"><span>De eerste dag al, toen de tanks van Guderian binnenrolden, toen de Belgische luchtmacht in luttele uren van </span><span class="wpt-cijfers">171</span><span> vliegtuigen tot </span><span class="wpt-cijfers">91</span><span> werd herleid, toen Louis bij de radio zat, overweldigd door een onzinnige, popelende, juichende koude, die eerste dag al sprongen de Fransen (die daarop gewacht hadden sinds de tijd van Napoleon) ons land binnen.</span></p>
				<p class="wp-plat"><span>In de streek van Walle hielden zij zich op, niet zo happig om naar het bolwerk te stormen dat zij aan de rivier de Dijle bij Leuven moesten vormen, terwijl de Belgen ondertussen de Hunnen moesten blijven weren met hun slordig geoliede geweren.</span></p>
				<p class="wp-plat"><span>De Fransen, met hun helmen schots en scheef, stinkend naar knoflook en Pernod, vergrepen zich aan Vlaamse weduwen en wezen, drongen zonder aan te kloppen onze huizen binnen, eisten drank en vrouwen, ja, precies zoals in de middeleeuwen. Général de Fornel de la Lourencie bemerkte dat onze verwilderde reservisten in hun halfburgerlijke half soldateske kleren zich tussen de vluchtelingen mengden en beval dat die weglopers opnieuw in compagnies zouden ondergebracht worden. Manu militari! Onder Frans commandement!</span></p>
				<p class="wp-plat"><span>Zeg, alstublieft. Wie peinst hij dat hij is, wáár dat hij is!</span></p>
				<p class="wp-witregel"><span> </span></p>
				<p class="calibre1"><span>‘Staf, ik spreek mijn mond voorbij en moesten mijn chefs dit weten, ik vlieg met mijn klikken en klakken in den bak, maar ge hebt geen minuut te verliezen,’ zei Theo van Paemel, jeneverglaasje in de hand. ‘Ge moet direct de stad uit, Staf!’</span></p>
				<p class="wp-plat"><span>‘Serieus? Maar ik heb geen auto. Thiery is er mee weg!’</span></p>
				<p class="wp-plat"><span>‘’t Is gelijk. Maak dat ge wegkomt. Of wij zijn verplicht u te komen halen. Want die nieuwe dienst, de Staatsveiligheid, draait zot. Gisteren hebben zij een boer aangehouden omdat hij papieren verbrandde op zijn akker, hij ligt zonder één tand in zijn mond in zijn cel. Een jonge student ook, die een bril aan ’t tekenen was op een affiche van Bébé-Cadum.’</span></p>
				<p class="wp-plat"><span>‘Een bril?’</span></p>
				<p class="wp-plat"><span>‘Zij denken dat het geheime tekens zijn, voor de parachutisten of voor spionnen van de vijfde kolonne. Als wij u niet aanhouden, kan het gebeuren dat het volkje uit de Toontjesstraat u komt lastigvallen. Zij hebben gisteren een pastoor zijn soutane uitgetrokken om te zien of dat hij er geen Duits uniform onder droeg.</span></p>
				<p class="wp-plat"><span>Gij staat op de lijst, Staf. Lijk al diegenen die ingetekend hebben op de vierdelige </span><span class="wpt-cursief">Geschiedenis van Vlaanderen</span><span>.’</span></p>
				<p class="wp-plat"><span>‘Maar waar moet hij naartoe?’ gilde Mama.</span></p>
				<p class="wp-plat"><span>‘Naar Frankrijk, als het nog kan.’</span></p>
				<p class="wp-plat"><span>‘In de muil van de leeuw,’ zei Papa geschrokken.</span></p>
				<p class="wp-plat"><span>‘In de bek van de haan,’ zei Louis. ‘De Fransman is een haan. De leeuw, dat is voor Vlaanderen en Engeland.’</span></p>
				<p class="wp-plat"><span>Papa keek verwilderd naar zijn pedant kind. Door het raam waren negers in lompen van uniformen te zien die met hun geweren opgericht als lansen de Lambeth-Walk dansten. Tommy’s, met die potsierlijke schijven van helmen op, deden het hun voor. Andere Afrikaanse tirailleurs verschansten zich achter kratten Roman-Pils tegen de naderende gemotoriseerde Duitse divisies.</span></p>
				<p class="wp-witregel"><span> </span></p>
				<p class="calibre1"><span>‘Louis, mijn zoon ik moet weg.</span></p>
				<p class="wp-plat"><span>Constance, mijn vrouw, misschien gaan wij ons nooit meer weerzien. Maar ik denk van wel.’</span></p>
				<p class="wp-plat"><span>Mama aaide Papa’s natte wang. Papa droeg een groene regenjas met epauletten, zoals Gary Cooper als oorlogsreporter in een Oosters land.</span></p>
				<p class="wp-plat"><span>‘Had ik mijn auto nog, ik nam u mee, Louis, maar Thiery...’</span></p>
				<p class="wp-plat"><span>Louis onderbrak hem. ‘Wie moet er anders voor Mama zorgen?’</span></p>
				<p class="wp-plat"><span>‘Ge hebt gelijk. Gij zijt braaf.’ Papa deed een paar stappen in de richting van de glinsterende rode brandweerwagen die door Tetjes vader was geleend, gekocht of gestolen. Tetjes vader had gezegd: ‘Mijnheer Seynaeve, </span><span class="wpt-cursief">à la guerre comme à la guerre</span><span>. Breek er uw hoofd niet over. De pompiers hebben toch auto’s te veel. En hij is boordevol getankt.’</span></p>
				<p class="wp-plat"><span>Bekka omhelsde haar vader, die toen snikkend achter het stuur klom.</span></p>
				<p class="wp-plat"><span>Papa zei: ‘Ik ga niet gaarne, Constance, ge weet het, maar Koningin Wilhelmina van Holland is ook vertrokken.’ Toen Papa naast Tetjes vader ging zitten, weerloos, ongemakkelijk glimlachend en wuivend, zag Louis dat tegen de voorruit van de auto, binnen handbereik van zijn vluchtende vader, een dubbel pak Côte d’Or melkchocolade en een grote doos Lutti-toffees lagen.</span></p>
				<p class="wp-plat"><span>Iedereen wuifde. De brandweerwagen startte moeilijk, wat de buren aan het lachen bracht.</span></p>
				<p class="wp-plat"><span>‘Hij is het niet gewend,’ zei Bekka dof en staarde onafgebroken naar haar gedrongen zigeuner van een vader achter het stuur.</span></p>
				<p class="wp-plat"><span>‘Het is te hopen dat die twee een beetje overeenkomen op hun voyage,’ zei de vrouw van de bakkerij. Toen het rode gevaarte toeterend verdween, nam Louis zijn moeder bij haar arm.</span></p>
				<p class="wp-plat"><span>‘Kom!’ zei hij als een man.</span></p>
				<p class="wp-witregel"><span> </span></p>
				<p class="calibre1"><span>De Duitsers gooien poppen uit, verkleed als soldaten. Dit verlamt voor uren de heroïsche weerstand van onze troepen. Moeten onze troepen zich terugtrekken tot aan de IJzer, zoals in Veertien-Achttien? Zij willen wel, maar wáár zijn de legerkaarten?</span></p>
				<p class="wp-plat"><span>Alle Duitse soldaten hebben leren zwemmen. Als waterratjes zwemmen zij, met rugzak en mitrailleurs poederdroog, over onze kanalen en rivieren.</span></p>
				<p class="wp-plat"><span>De Belgen moeten terugtrekken. Neemt dan tenminste uw munitie mee! Maar hoe, Marilou? Er zijn geen vrachtwagens! Schiet dan alles af, naar de mussen! De lentelucht, zwart van de rook.</span></p>
				<p class="wp-plat"><span>Wat bij de ministeries werkt, bij de administratie, dat heeft auto’s boordevol koffers en kinderen. Maar onze wegen, perfect gekasseid, perfect voor kermiskoersen, zijn niet bestand tegen zo veel verkeer. De bereden artillerie, de transportcolonnes, de manschappen per fiets wringen zich tussen de vluchtelingen. De motoren dampen, oververhit van het te trage rijden, de chauffeurs vallen in slaap, de paarden briesen. Iedereen denkt dat niemand anders in het holst van de nacht zal rijden. In het donker schiet men op alles wat beweegt. Wie langs de weg zit te kakken, sterft.</span></p>
				<p class="wp-plat"><span>Bruggen storten in door overbelasting, Commandant Serthuysen de Branchard zit gekneld tussen ijzeren balken en blaast zijn laatste tabaksadem uit, pijp in de mond en de broek vol stront.</span></p>
				<p class="wp-plat"><span>Over de Dender. Over de Meulebeek. Over de Maalbosbeek. Achteruit!</span></p>
				<p class="wp-plat"><span>Door de lege dorpen slenteren de kinderen, kruipen in de achtergelaten auto’s die nog lekken van het bloed.</span></p>
				<p class="wp-plat"><span>In Bastegem, waar Meerke, Tante Violet en Nonkel Omer in de koele kelder zitten, verdedigt ons leger zich geducht. Jammer dat de soldaten niet in de kazematten kunnen schuilen die daarvoor zijn gebouwd, want de sleutels zijn nergens te vinden. Ons leger staat vóór de betonnen muren, achter prikkeldraad. Onze kanonnen zijn perfect, maar als je er veel mee schiet raken zij nogal gauw verstopt.</span></p>
				<p class="wp-plat"><span>Met de Maginot-linie ongeschonden, rukken de Duitsers op, dwars door België, recht naar de munitie van ons leger die in Vlaanderen opgestapeld ligt, beschermd door Ardeense Jagers die, als vrouwen verkleed, op de eerste verdieping van de dorpshuizen wachten met de mitrailleur op de vensterbank.</span></p>
				<p class="wp-plat"><span>Door de landelijke straten kletteren Arabische paarden met gammele karren waarin Players-rokende Tommy’s op elkaars schoot zitten.</span></p>
				<p class="wp-plat"><span>De vijand nadert op rubberboten in het maanlicht en bezet een kerkhof. Nadert ons geliefde Walle.</span></p>
				<p class="wp-plat"><span>Maar de Leie, ‘Jordane van mijn hert’, weerstaat. Zij staat laag, de Leie, overwoekerd door planken en planten.</span></p>
				<p class="wp-plat"><span>Onze troepen krijgen moeilijk verbinding met elkaar, wie had er nu kunnen voorzien dat er zo véél telefoondraad nodig was?</span></p>
				<p class="wp-plat"><span>De koeriers met de reddende tactische plannen zijn jongens uit Limburg die geen West-Vlaams verstaan, die hun weg verliezen, die in de velden dwalen, kauwend op salami.</span></p>
				<p class="wp-witregel"><span> </span></p>
				<p class="calibre1"><span>Louis mag niet op straat maar glipt toch weg. Langs de kant van Harelbeke, waar onsterfelijke muziek in het baardig hoofd van Peter Benoit is geboren, hangen waarnemingsballons en wiegen op de muziek van het orgel der vuurmonden.</span></p>
				<p class="wp-plat"><span>Louis hurkt, steekt een wijsvinger uit en roept: ‘Bhamm!’ Een ballon spat open en stort verzengend neer over kermende Duitsers.</span></p>
				<p class="wp-plat"><span>Walle wordt open stad verklaard. Dat komen politieagenten in elke wijk vertellen. Houdt u koest, mensen! Maar onze infanterie, opgehitst door de infame radio, wil doorvechten. Wat nu? De mensen van Walle kunnen niet vluchten, want de Franse grens is afgegrendeld door humeurige Franse douaniers die om documenten vragen, ooit in vreemde steden door spoken afgestempeld. De inwoners van Walle jouwen de Belgische, volksvreemde officieren uit. ‘Crapuul! Als ge wilt sterven, doe dat dan ergens anders! Honderden zware Duitse batterijen staan op ons gericht, op ons Belfort, op onze cafés, op onze huizen!’</span></p>
				<p class="wp-plat"><span>De inwoners van Walle weigeren uit hun huizen te komen, willen niet dat hun bruggen de lucht ingaan. Vrouwen lopen rond met witte manshemden aan een bezemsteel.</span></p>
				<p class="wp-plat"><span>De officieren staan met hun mond vol gouden tanden. Que faire, Robert? Want stel u voor, Kolonel, dat de Duitsers, laf en geniepig als ze zijn, zich tussen de samengetroepte mensen van bij ons zouden wurmen, dan kunnen wij daar toch niet op vuren! Voor ge ’t weet treft ge een ondernemer uit Walle met zes kinderen, en schoolvriend van Paul-Henri Spaak. Mais non, Gaston!</span></p>
				<p class="wp-plat"><span>In het lage, groene koren ontbrandt het vuur van mitrailleurs. Het zijn Belgische repetitiegeweren, ge hoort het, tien schoten per minuut. (Die van de Duitsers: </span><span class="wpt-cijfers">540</span><span> schoten per minuut.) Dan in het huis, in de gangen, in de kelders, dwars door alle muren, gedonder en geknetter, scherven en ontploffingen. ‘Louis, blijf hier, Louis, laat me niet alleen,’ roept Mama. Maar hij klautert de trap op en vindt de straat in de zon en in brand. Hij leunt tegen de gevel van de Bossuyts. Een vliegtuig duikt regelrecht naar hem. Louis richt zijn hoofd op om beter te kunnen zien, iets wat je nooit van z’n leven mag doen, want de schutter daarboven ziet namelijk een bleke vlek en richt daar zijn boordkanon op. Deze schutter doet het, Louis vraagt er om, smeekt er om. De ruit van de Bossuyts spat uiteen, de baksteen van de gevel verbrijzelt vlak naast Louis zijn op het allerlaatst gebogen hoofd. Het vliegtuig zwiept weer naar boven. Een siddering van almachtig springlevend leven schiet door Louis’ lijf. Verbijsterd raapt hij verwrongen, warme scherfjes shrapnel op. Met een gekarteld randje geeft hij zichzelf een besliste, woeste pijn en triomf aanrichtende jaap in de wang. Hij rent zijn huis in en gilt, klettert de trap af naar de kelder waar zijn moeder haar vingers met de rozenkrans ertussen van haar gezicht weghaalt. Zij kijkt. Zij krijst. Zij neemt Louis in haar armen, stoot hem af, onderzoekt de bloedende scheur. ‘Het is niks, niksmendalle, stoute jongen,’ zegt zij beverig. ‘Het gaat rap genezen. Was het af met koud water. Nu meteen.’</span></p>
				<p class="wp-plat"><span>‘Ik durf niet naar boven,’ zegt hij. En weer drukt zij hem tegen haar lauwte aan en dan likt zij zijn wang met lange halen, slikt het bloed in. Tranen springen in haar ogen, plots parelend als bij een kleintje.</span></p>
				<p class="wp-witregel"><span> </span></p>
				<p class="calibre1"><span>De Duitsers komen. De burgers van Walle worden verplicht voor hen uit te lopen met dekens in hun wijdgespreide armen. Maar onze infanterie geeft niet op. Waarom niet? Om die hazen van Engelsen toe te laten naar hun Churchill van mijn kloten terug te keren over het Kanaal. De Engelsen beweren dat het maar voor heel even is dat zij wegrennen als dieven in de nacht, dat kersverse Canadese troepen hen zo meteen zullen komen aflossen. Maak dat uw Mother wijs, Tommy!</span></p>
				<p class="wp-plat"><span>Strooibiljetten sneeuwen over Walle, Franse en Engelse teksten die vertellen dat we ons beter kunnen overgeven, dat de toestand voor ons hopeloos is, dat onze leiders per vliegtuig gevlucht zijn.</span></p>
				<p class="wp-plat"><span>Is onze Koning dan gevlucht? Maar nee, René, dat is een mens op zijn plaats en zijn plaats is bij ons. Zijn proclamatie luidt ‘Officieren, soldaten, wat er ook moge gebeuren, mijn lot zal het uwe zijn. Onze zaak is rechtvaardig en rein.’ Onze Koning heeft zelfs een briefje meegegeven voor zijn koninklijke collega, George van Engeland. ‘Beste George, gij weet al zo goed als ik dat een Koning niet mag weglopen van zijn volk, lijk sommigen van wie ik de naam niet zal noemen maar die mijn ministers waren.’</span></p>
				<p class="wp-plat"><span>Churchill die gewacht heeft tot al zijn tommies ongedeerd ingescheept zijn onder de vlammen van tienduizenden brandbommen, verklaart plechtig: ‘Bon, all right, oké, zegt aan de Belgen dat wij goed thuisgekomen zijn en dat zij nu de vuiligheid achter ons mogen opkuisen.’</span></p>
				<p class="wp-plat"><span>Koning George stuurt een antwoord. ‘Dear Leopold, doe niet kinderachtig, kom naar Londen, ge gaat hier goed verzorgd worden.’</span></p>
				<p class="wp-plat"><span>‘No, sir,’ zegt onze Sire.</span></p>
				<p class="wp-witregel"><span> </span></p>
				<p class="calibre1"><span>Holland geeft zijn eigen over!</span></p>
				<p class="wp-plat"><span>De postcheck werkt niet meer!</span></p>
				<p class="wp-plat"><span>Er is geen meel meer voor ’t brood. De smeerlappen doen er aardappelmeel in!</span></p>
				<p class="wp-plat"><span>In de stilstaande ambulancetrein op een zijspoor van het station van Walle brullen honderden gekwetsten. Een piepjong studentje in de medicijnen rent trillend heen en weer, onder de kreten ‘Water, water, moeder!’ Elk ogenblik zal daar de cholera uitbreken.</span></p>
				<p class="wp-plat"><span>Vier dagen lang doet Nonkel Florent gouden zaken met de verkoop van de autobanden die hij van de achtergelaten wagens haalt en dan geeft België zich over. De eerste Duitsers worden in Walle gesignaleerd bij de Gentse Steenweg, op van die rare ongemakkelijke hoge Hollandse fietsen.</span></p>
				<p class="wp-plat"><span>De meeste vaandels van onze regimenten worden verbrand. De overige worden verborgen in de Benediktijnerabdij van Sint Andries. De abt, Dom Nève de Mevergnies, neemt ze plechtig aan en geeft ze aan Dom de Meeüs d’Argenteuil die er over zal waken als over relikwieën. Het vaandel van het Achttiende Genieregiment wordt aan stukken gesneden; de officieren dragen ze onder hun hemd, de ene de Leeuw, de anderen de zijde, het borduurwerk en de nestel.</span></p>
				<p class="wp-plat"><span>Tetje, Bekka en Louis, die nu openlijk met elkaar mogen omgaan, nu hun vaders in onherbergzame Franse streken dolen, lopen langs de Sarma waar het volk van de Toontjesstraat juichend, haastig, voorovergebogen, radio’s, bontjassen, jurken, broodsnijmachines wegsleept. Zij staan op het punt om gedrieën door de kapotte etalageruiten te klimmen, wanneer een zwerm vervaarlijk gehelmde Duitsers in groene vliegeniersjassen iedereen wegjaagt en de oorlog voorbij is.</span></p>
				<p class="wp-witregel"><span> </span></p>
				<p class="calibre1"><span>Mama ruimde de tafel niet meer op, sloeg de dekens niet meer over de bedden, liet de bloemkool aanbranden.</span></p>
				<p class="wp-plat"><span>‘Zal ik de bedden maken, Mama?’</span></p>
				<p class="wp-plat"><span>‘Hoeveel keer moet ik het u nog zeggen? Laat me gerust.’</span></p>
				<p class="wp-plat"><span>Door de straten van Walle, langs de schichtige blikken van het volk dat de gebouwen aan het herstellen was trok het Duitse leger naar Engeland. De getaande vrolijke jonge soldaten stapten in exacte rijen met gelijk afgemeten pas en armgezwaai en zongen tweestemmig van Erika, geen meisje maar een bloem. In de tanktorens zaten ridders met zwart geoliede jekkers, op hun baret glinsterde een doodshoofd.</span></p>
				<p class="wp-plat"><span>Gehelmde motorrijders met zonnebrillen op, droegen metalen platen op hun borst.</span></p>
				<p class="wp-plat"><span>‘Tegen dat volk is niets bestand,’ zei Nonkel Robert. ‘Omdat ze het heilig vuur hebben. Wij hebben dat niet. Nooit gehad. Neem eens de radio. Wij zeggen: ‘‘Dames en heren, nu volgt het nieuws!” Zij zeggen: ‘‘Het opperbevel van de weermacht…” Weermacht, het woord zegt het al, uw eigen verweren uit alle macht.’</span></p>
				<p class="wp-plat"><span>‘Gaan wij nu allemaal Duits moeten leren?’ vroeg BoMama. ‘Daar ben ik te oud voor. En mijn mond staat meer naar Frans.’</span></p>
				<p class="wp-plat"><span>‘Schweine-poepe-fleisch,’ zei Louis. ‘Dat is hesp.’</span></p>
				<p class="wp-plat"><span>‘’t Zijn vooral de naamvallen die moeilijk zijn,’ zei Tante Hélène.</span></p>
				<p class="wp-plat"><span>‘Wij gaan ons moeten schikken,’ zei BoMama.</span></p>
				<p class="wp-plat"><span>‘Wij hebben ons altijd moeten schikken. Wij hebben niets anders gedaan in onze vaderlandse geschiedenis!’</span></p>
				<p class="wp-plat"><span>‘Ja, maar voor het eerst zijn we onder Germanen. Van dezelfde stam, onder elkaar.’</span></p>
				<p class="wp-plat"><span>‘Wij zijn daar vet mee. Als ik iemand bezig hoor over ‘‘onder elkaar”, dan weet ik hoe laat het is.’</span></p>
				<p class="wp-plat"><span>‘Hitler doet toch zijn best om de Vlaamse krijgsgevangenen eerder naar huis te sturen dan de Waalse. Hij ziet dus klaar in onze Vlaamse toestand, hij is op de hoogte dat we eeuwenlang uitgezogen geweest zijn.’</span></p>
				<p class="wp-plat"><span>‘Hitler is met Göring in Ardooie geweest, in Langemark, in Ieper waar er nog een boerderijtje staat waar hij als soldaat gelegerd heeft in Veertien-Achttien en hij zei tegen de boerin die hem nog gekend heeft van in de tijd. ‘‘En, Madame waar kan ik U plezier mee doen?”</span></p>
				<p class="wp-plat"><span>‘‘Ach, meneer Hitler, mijn neef zit gevangen bij u en wij hebben hem zo wreed nodig voor den oogst. Zoudt U geen goed woordje voor hem kunnen doen?” “Maar Madame toch,” heeft hij gezegd, ‘‘als ’t maar dat is!” En in ’t Duits begon hij direct orders te geven en ’t was geregeld. Dat is toch een “Heil Hitler” waard.’</span></p>
				<p class="wp-witregel"><span> </span></p>
				<p class="calibre1"><span>Mama had – uitgerekend vandaag – migraine en hoezeer Louis ook aandrong, zij weigerde met hem mee te gaan, die eerste gruwelijke dag van het College.</span></p>
				<p class="wp-plat"><span>Hij was in de loop van de week al ettelijke keren naar de gebouwen met de torens gaan kijken, eigendom van de bisschop van Brugge. Koning Leopold de Eerste, had Peter verteld, had er de eerste prijsuitreiking bijgewoond en het College had staatsmannen, wetenschappers, dichters, grote nijveraars voortgebracht. ‘Dus Louis, denkt aan onze naam.’</span></p>
				<p class="wp-plat"><span>Hij liep tussen tientallen jongens die, zoals hij, een boekentas droegen, en, niet zoals hij, onbeschaamd rakelings langs de priesters holden. In de grote gang die naar zijn klas leidde en die lichter, breder, smeriger was dan de gangen van het Gesticht (zodat men je beter in de gaten kon houden) wachtte een rijzige, kale priester hem op. Zijn vochtige donkere ogen achter een bril met uitzonderlijk dik montuur, zagen dat Louis wilde vluchten, langs de Leie wou rennen, en, op zijn leeftijd, terug naar zijn Mama wou. Ze lazen ook de zonde in Louis.</span></p>
				<p class="wp-plat"><span>‘Kom maar eens mee.’ Louis liep naast de goedgesneden, elegante, onberispelijk gestreken toog. ‘Een kleinkind van mijn vriend Seynaeve heeft meer plichten dan een andere leerling. Ja?’</span></p>
				<p class="wp-plat"><span>‘Ja, Eerwaarde.’</span></p>
				<p class="wp-plat"><span>‘Ik zal u niet wetens en willens achteruitsteken maar ook niet vóórtrekken. Ja?’</span></p>
				<p class="wp-plat"><span>De priester bleef staan voor een immens kruisbeeld. Hij keurde Louis met gitzwarte, door de glazen gezwollen pupillen.</span></p>
				<p class="wp-plat"><span>‘Hij heet De Launay,’ vertelde Louis bij valavond aan BoMama nadat hij huppelend en zingend binnengekomen was, want die eerste dag was wondergoed verlopen, hij was opgenomen in de kwebbelende troep leerlingen op de speelplaats als één van hen, niemand had opgemerkt dat hij uit een achterlijk nonneninternaat kwam.</span></p>
				<p class="wp-plat"><span>‘De Launay, De Launay, dat zegt mij iets. Hij moet van de Brugse tak zijn, ik zal eens bij Tante Margo informeren.’</span></p>
				<p class="wp-plat"><span>‘Maar wij noemen hem: de Kei.’ (Wij!)</span></p>
				<p class="wp-plat"><span>Zij hoorde zijn Latijnse verbuigingen aan. Daarna at hij drie grote hompen zeerog in gelei. Toen hij naar huis liep trachtten brandweerlieden bij de Leie met stokken en haken een bultige zak aan de kant te krijgen. Het was een dode soldaat met een romige bol vol rode gaten als gezicht. De opgeblazen handen zonder vingers peddelden. Rond zijn uitzinnig gezwollen buik was een touw gewikkeld. Volgens een postbode (die zijn avondronde aan het vergeten was) betrof het hier een deserteur die zo bang was geweest én voor de Duitsers én voor zijn Belgische oversten dat hij zelfmoord had gepleegd. ‘Want kijk naar dat koord! Hij heeft dat koord eerst rond zijn eigen gewikkeld met een stuk beton eraan, en dan zijn twee polsen vastgebonden omdat hij benauwd was dat het koord los zou scheuren van die beton en dat hij dan toch zou beginnen zwemmen voor zijn leven en dat wilde hij zijn eigen beletten. Ge moet zot zijn van benauwdheid om zoiets te doen. Maar als ge ’t doet kunt ge ’t beter volgens een methode doen.’</span></p>
				<p class="wp-witregel"><span> </span></p>
				<p class="calibre1"><span>Toen, na drie weken, kwam een vreemde het huis binnen met een sleutel. Mama stond onwennig in de gang waar het peertje doorgebrand was, omhelsde hem en trok hem binnen en in de keuken werd een vermagerde, verjongde, dieprood verbrande Papa zichtbaar, die meloenen en parfum bij zich had. Hij schudde Louis’ hand, liet niet los.</span></p>
				<p class="wp-plat"><span>Omdat hij dacht dat deze door het noodlot van de oorlog zo lang gescheiden getrouwde mensen hun terugzien alleen wilden beleven, liep Louis naar de straat waar Tetjes vader, Papa’s trouwe metgezel, tegen een citroengele strandwagen geleund stond en huilde. Bekka klemde haar armen om zijn middel en riep: ‘Páátje, Páátje toch!’ boven het gemurmel van de buren.</span></p>
				<p class="wp-plat"><span>Louis kroop in de strandwagen, hij had op de pedalen willen trappen, een blokje om rijden, maar vader en dochter Cosijns bleven ertegen aangekleefd, hun blijdschap leek op gejammer. (Zoals ‘Zo is dan deze mijn blijdschap vervuld’ óók treurig was, onvolkomen. Iets is nooit vervuld, maak dat anderen wijs, Zuster Adam.)</span></p>
				<p class="wp-witregel"><span> </span></p>
				<p class="calibre1"><span>‘Wat wij tegengekomen hebben, dat is niet te beschrijven, in geen vijfentwintig jaar.</span></p>
				<p class="wp-plat"><span>Dwars door de linies, op vijf centimeters van de tanks.</span></p>
				<p class="wp-plat"><span>In kampen, met luizen en vlooien, en van het andere spreek ik niet.</span></p>
				<p class="wp-plat"><span>In vuile Franse stront zeg ik, meer zeg ik niet.</span></p>
				<p class="wp-plat"><span>De Fransen die met stenen naar ons smeten omdat wij gecapituleerd hadden. Die onze Koning uitmaakten voor rotte vis. Zij die zichzelf hebben overgegeven met een fles wijn aan de mond.</span></p>
				<p class="wp-plat"><span>Zij wilden ons laten werken! Ik zei: ‘‘Pardon, wij zijn geen werkvolk.”</span></p>
				<p class="wp-plat"><span>Dat wij hier levend in onze straat gearriveerd zijn, ’t is een teken dat God bestaat.</span></p>
				<p class="wp-plat"><span>Dat wij niet vermoord zijn, het is een mirakel.</span></p>
				<p class="wp-plat"><span>Want de Belgische staat heeft zich niet gegeneerd. Samen met de Fransen. Niet de minste scrupules. Een nobele mens lijk Joris Van Severen in ketens geslagen en overgeleverd aan het Franse crapuul. Ge ziet, Louis, dat als het erop aankomt, ons Belgiekske Nikske zijn hand niet omdraait om ons, Vlamingen, uit te roeien.</span></p>
				<p class="wp-plat"><span>Maar het bloed van Van Severen zal over hun hoofd komen!’</span></p>
				<p class="wp-plat"><span>‘Peinst er niet meer op, Staf,’ zei Tante Hélène. Mama bleef wat verward verbaasd naar de vreemde kijken die met zijn klacht de keuken vulde en toen, alsof hij iets vergeten had, zei: ‘En hoe is het op school, zeg dat eens?’</span></p>
				<p class="wp-plat"><span>‘Goed, Papa.’ (Als er de Kei niet zou zijn, die de zonde in de geheimste hoeken, in de wc, in de slaapkamer, achter een haag, op weg naar huis, kon zien.)</span></p>
				<p class="wp-witregel"><span> </span></p>
				<p class="calibre1"><span>De rellende jongens die naar mekaar sloegen met hun boekentassen bij het schoolhek riepen hem, maar de Kei hield hem tegen. De zon weerkaatste op het gave oppervlak van zijn schedel. Hij hees zijn buikband hoger.</span></p>
				<p class="wp-plat"><span>‘Ga daar zitten,’ zei de Kei in de krijtige zilte klaslucht.</span></p>
				<p class="wp-plat"><span>‘Nee, dáár.’ De Kei wees de bank van Maurice de Potter aan, hij wist dat Maurice Louis’ boezemvriend was.</span></p>
				<p class="wp-plat"><span>‘Gij zult bemerkt hebben dat ik u af en toe tijdens de les of tijdens de speeltijd gadesla.’</span></p>
				<p class="wp-plat"><span>‘Ja, Eerwaarde.’</span></p>
				<p class="wp-plat"><span>‘Waarom denkt ge dat ik dat doe?’</span></p>
				<p class="wp-plat"><span>Het antwoord lag zo voor de hand dat Louis aarzelde, maar dan toch maar zei: ‘Omdat u aan mijn grootvader beloofd hebt dat...’</span></p>
				<p class="wp-plat"><span>‘Nee,’ zei de Kei. Zijn wangen en kin waren glad als zijn schedel. Had hij geen baardgroei of schoor hij zich om het uur? Het gejoel bij het hek verstilde, een boot tufte op de Leie tussen de vele opgeblazen lijken die nog in het slijk aan beton vastgeklonken waren. De toog van de Kei, Mama zou de stof bij haar naam noemen, is te elegant voor een leraar, de boord ivoorwit zonder één barstje. Soms duwt hij tijdens een dictee zijn nagelriempjes terug met een zilveren instrumentje. Waarom spreekt hij niet verder?</span></p>
				<p class="wp-plat"><span>‘Wat ik zie, Louis, bevalt mij niet. O zeker, ge doet uw best en gij zijt begaafd genoeg, uw begaafdheid is het minste van onze problemen, nee, het is uw ziel die mij zorgen baart.’ (Kijk naar uw eigen baardloze ziel!)</span></p>
				<p class="wp-plat"><span>‘Komt ge goed overeen met uw kameraden?’</span></p>
				<p class="wp-plat"><span>‘Nogal, Eerwaarde.’</span></p>
				<p class="wp-plat"><span>‘Met wie het best?’</span></p>
				<p class="wp-plat"><span>‘Met Maurice.’</span></p>
				<p class="wp-plat"><span>‘Dat dacht ik te merken. En wie komt er daarna?’</span></p>
				<p class="wp-plat"><span>‘Martelaere.’</span></p>
				<p class="wp-plat"><span>‘Niet eerder Simons?’</span></p>
				<p class="wp-plat"><span>‘Ook. Ja, misschien Simons eerst en dan Martelaere.’</span></p>
				<p class="wp-plat"><span>‘Ja, die indruk had ik ook. Het verwondert me niet. Gij zijt listig genoeg om u te verzekeren van de genegenheid van jongens die onschuldiger zijn dan gij. Jaja. Gij gaat het ver brengen. Bedankt, gij kunt gaan. O ja, nog een woordje. Ge weet dat ge binnenkort moet voorkomen voor het examen van het Fonds der Meestbegaafden. Ik zou mij toch maar goed voorbereiden. Als ik u was zou ik er niet te zeer op rekenen dat uw grootvader in de Commissie zit. Wat is er? Denk niet dat ik uw vijand ben, Louis. Vooral niet. Hoe zou ik dat kunnen zijn? Gelooft ge mij?’</span></p>
				<p class="wp-plat"><span>‘Natuurlijk, Eerwaarde.’</span></p>
				<p class="wp-plat"><span>‘Natuurlijk, zegt hij. Het is helemaal niet natuurlijk. Waarom zoudt ge mij geloven? Ik ben toch niet onfeilbaar zoals onze Heilige Vader.’</span></p>
				<p class="wp-plat"><span>‘Die is alleen maar onfeilbaar als hij vanaf zijn troon spreekt!’ riep Louis. Waar wilde die priester naartoe, deze gladde variant van zeven gevaarlijke Zusters samen? Mij strikken, verwarren.</span></p>
				<p class="wp-plat"><span>‘Goed, Louis. Het Concilie van </span><span class="wpt-cijfers">1870</span><span>. Uitstekend.’</span></p>
				<p class="wp-plat"><span>‘Paus Pius de Negende!’</span></p>
				<p class="wp-plat"><span>‘De nonnen van Haarbeke hebben u grondig onderricht gegeven, bravo! Interessant Concilie overigens. Onder ons gezegd en gezwegen, Paus Pius heeft het helemaal naar zijn hand gezet. Vijfhonderddrieëndertig stemmen vóór en twee tegen. </span><span class="wpt-cursief">Faut le faire.</span><span> Natuurlijk kan men twijfelen, en in zekere kringen doet men dat dan ook, aan de toerekeningsvatbaarheid van onze Heilige Vader, vergeet niet Louis, dat hij toen over de tachtig was en nogal ondermijnd door zijn jeugdkwaaltje van vaag epileptische aard, maar toch, Louis, wat een onverzettelijkheid, wat een tactisch vermogen! Vindt ge niet?’</span></p>
				<p class="wp-plat"><span>Hij draaide aan zijn te grote matgouden zegelring, het wapen van zijn familie, het kon muggen, leerlingen, soldaten treffen met een onzichtbare verzengende straal.</span></p>
				<p class="wp-plat"><span>Een knecht in een loodgrijs schort duwde de deur open met zijn voet, twee emmers in de hand, en excuseerde zich.</span></p>
				<p class="wp-plat"><span>‘O nee, dat geeft niet, kom maar binnen Coorens, er is hier niets dat het licht niet mag zien, hoor! Nee, wij zijn klaar met onze discussie! Doe uw werk maar gerust verder. Wij zijn al weg.’</span></p>
				<p class="wp-plat"><span>De Kei duwde Louis naar de deur en in de gang beende hij meteen weg, de onberekenbare man van wie de leraar wiskunde zei dat hij een groot geleerde was maar geen leraar.</span></p>
				<p class="wp-witregel"><span> </span></p>
				<p class="calibre1"><span>Hij maakte zijn stug huiswerk van scheikunde, Papa deed de vaat met veel gerinkel toen Mama, die een paar uur eerder naar bed was gegaan, begon te zingen ‘Der Wind hat mir ein Lied erzählt’.</span></p>
				<p class="wp-plat"><span>‘Zij krijgt het weer,’ zei Papa, plooide de vaatdoek netjes in vieren.</span></p>
				<p class="wp-plat"><span>‘Wat krijgt ze weer?’</span></p>
				<p class="wp-plat"><span>‘Wie zal het ooit weten? En het is niet eens volle maan.’</span></p>
				<p class="wp-plat"><span>Louis vond zijn moeder, zittend op de rand van het bed in haar onderjurk, op haar knieën lag een stekelige, glinsterende bontjas.</span></p>
				<p class="wp-plat"><span>Haar stem was onvaster en schriller dan die van Zarah Leander in ‘La Habanera’.</span></p>
				<p class="wp-plat"><span>‘Zij kunnen u horen van op straat,’ zei Louis.</span></p>
				<p class="wp-plat"><span>‘En dan? Wat is daar verkeerd aan?’</span></p>
				<p class="wp-plat"><span>‘Niets.’ Hij zakte in een crapaud die als een staketsel in golven onderjurken, peignoirs, handdoeken stond, hij zette zijn voeten behoedzaam naast de zijden, satijnen, wollen frullen.</span></p>
				<p class="wp-plat"><span>‘Mijn huiswerk is gedaan,’ loog hij.</span></p>
				<p class="wp-plat"><span>‘Het mijne ook,’ proestte zij. De schaar in haar hand bewoog, ving licht op de punten. ‘Wat doet hij?’</span></p>
				<p class="wp-plat"><span>‘Hij is aan het afwassen.’</span></p>
				<p class="wp-plat"><span>Zij dacht erover na. Op haar schouders, in haar nek waren dieprode vlekken te zien alsof zij ze had aangestipt met verwaterde rode inkt.</span></p>
				<p class="wp-plat"><span>Over het bed verspreid lagen plukjes zwart bont, uit de pels van een onbekend zwart beest gerukt. Mama knipte verder links en rechts in de mouwen van de bontjas.</span></p>
				<p class="wp-plat"><span>‘Waarom doet ge dat, Mama?’</span></p>
				<p class="wp-plat"><span>‘Ik ga maar content zijn als hij helemaal aan flarden is, dan gooi ik al die plukjes in een zak, ik ga ermee naar de St. Annabrug en dan beklim ik al de trappen van het Belfort en ik strooi ze naar beneden, dan hebben de Wallenaren voor het eerst in hun leven allemaal samen zwarte sneeuw gezien.’</span></p>
				<p class="wp-plat"><span>Een laag klokkend geluid dat uitmondde in geproest.</span></p>
				<p class="wp-plat"><span>‘Het is paardenhaar,’ zei Mama, ‘van een veulentje dat waarschijnlijk beige was en dat ze dan zwart geverfd hebben.’</span></p>
				<p class="wp-plat"><span>‘Wat gaat Peter daarvan zeggen?’</span></p>
				<p class="wp-plat"><span>‘Als ge iemand een cadeau doet, mag die iemand er mee doen wat hij wil. Daarbij, hij had dat veulen aan Tante Mona cadeau gedaan. Zij is toch zijn grote liefde.’</span></p>
				<p class="wp-plat"><span>‘Wie? Van Peter?’</span></p>
				<p class="wp-plat"><span>‘Wij gaan er maar over zwijgen.’ Zij knipte driehoeken uit de kraag.</span></p>
				<p class="wp-plat"><span>Toen nam zij een van de driehoekige plukken op van de plankenvloer, keek in de spiegel van de kleerkast en hield het zwartharige floddertje tegen haar onderbuik en barstte in een verstikt gegiechel uit. Louis wendde zijn blik af, aan zijn voeten lag de voorpagina van </span><span class="wpt-cursief">Volk en Staat</span><span>. Terwijl uit Londens Kathedraal roetwolken en vlammen sloegen stond Churchill met een sigaar tussen de pruillippen en een laurierkrans op de kale schedel een lier te betokkelen.</span></p>
				<p class="wp-plat"><span>‘Een nieuwsoortige Nero,’ stond eronder.</span></p>
				<p class="wp-plat"><span>Vlak onder het raam marcheerden Duitsers. Jongensachtige stemmen dwars door de dreun van de laarzen. Mama liep naar het raam, trok de overgordijnen een paar centimeter opzij, en loerde. Haar billen spanden in de zalmkleurige onderjurk.</span></p>
				<p class="wp-plat"><span>‘Pas op. Dat zij geen licht zien!’</span></p>
				<p class="wp-plat"><span>‘Dat ze mij dan maar in de bak steken.’ Zij liet het gordijn los.</span></p>
				<p class="wp-plat"><span>‘Gij zijt zot!’</span></p>
				<p class="wp-plat"><span>‘Ja, maar niet van u!’</span></p>
				<p class="wp-plat"><span>‘Dat weet ik wel.’ Zij schrok van zijn bittere stem en kwam naar hem toe met haar lauwe, weke geur. ‘Het is niet waar, ventje, ik zei dat maar om iets te zeggen.’ Zij wou misschien over zijn wang strelen, maar haar beweging was te bruusk, hij kreeg de muis van haar hand met een bonk tegen zijn wang.</span></p>
				<p class="wp-plat"><span>‘O!’ riep ze. ‘Doet het zeer? Nee, hè? Ik kan er niks aan doen. O, ik doe alles mis!’ Vlak bij de spiegel onderzocht zij haar nek, haar schouders, duwde op de vlekken die intussen sterker rood waren geworden. ‘Maar kijk toch, hier ook al!’</span></p>
				<p class="wp-plat"><span>In de spiegel van de kleerkast stonden zij beiden als op een foto in </span><span class="wpt-cursief">Cinémonde</span><span>, een warharige filmster met een gleuf tussen de borsten en een jongen in korte broek die onwettig in haar nabijheid vertoefde, schandelijk in haar slaapkamer gedrongen was, met een behaaglijke schuldige koortswarmte in zijn gehele lijf.</span></p>
				<p class="wp-plat"><span>‘Ga maar gauw naar beneden.’</span></p>
				<p class="wp-plat"><span>‘Waarom?’ vroeg Louis.</span></p>
				<p class="wp-plat"><span>‘Kijk wat uw vader uitsteekt.’</span></p>
				<p class="wp-plat"><span>‘Ik kan toch nog een beetje hier blijven.’</span></p>
				<p class="wp-plat"><span>‘Nee,’ zei zij traag, als tegen haar zin.</span></p>
				<p class="wp-plat"><span>Louis gooide keitjes naar Bekka die wegsprong achter de brokkelmuur van een huis in puin. Hij trof haar één keer en de straat weergalmde van haar gejank en zijn gevreesde Sioux-triomfkreet. Zij beweerde dat een van haar konijnenribbetjes gebroken was, hij wou als de eeuwig dronken dokter met hoge hoed in alle cowboyfilms ausculteren, zij zei: ‘Blijf van mijn vel.’ Daarna liepen ze naar de gaarkeukens en kregen van de Duitsers een kom soep.</span></p>
				<p class="wp-plat"><span>Bekka’s vader had geschreven. Hij maakte het zeer goed in Essen, de barakken waren Vlaams, de keuken ook, hij kon elke week dertig mark naar huis sturen, hij vroeg om haarvet, twee stukken Sunlight-zeep, een rozenkrans en broeksknopen van het model dat ‘vrijgezellenknoop’ heet en die je kunt indrukken.</span></p>
				<p class="wp-witregel"><span> </span></p>
				<p class="calibre1"><span>De zaken van Papa gingen slecht, de Wallenaren lieten weinig drukken, er was weinig papier, voor elke vijftig kilo moest je een vergunning aanvragen maar of je haar kreeg?</span></p>
				<p class="wp-plat"><span>‘Ik zou u willen plezier doen, Staf, ge kent mij, maar ik krijg onder mijn kloten als ik u papier geef zonder dat ge een lidkaart hebt van het </span><span class="wpt-cijfers">vnv</span><span> of DeVlag of van ’t een of ’t ander.’</span></p>
				<p class="wp-plat"><span>‘Maar ik heb alzeleven op kop gelopen, vlakbij de Vlaamse Leeuw, op de eerste rij, daar zijn foto’s van, ik kan ze u laten zien. En de IJzerbedevaart, ik heb er niet één gemist!’</span></p>
				<p class="wp-plat"><span>‘Een lidkaart, Staf.’</span></p>
				<p class="wp-plat"><span>‘Moet ik droog brood eten, ik die voor Vlaanderen gevochten heb tegen de gendarmes?’</span></p>
				<p class="wp-plat"><span>‘Maar waarom wordt ge geen lid, dat versta ik niet, gij die een Vlaming zijt in hart en nieren?’</span></p>
				<p class="wp-plat"><span>Onmachtige verwensingen slakend stormde Pa het kantoor uit. Maar Peter bleef onvermurwbaar. Als Papa lid werd, trok Peter zijn handen van hem af, ‘en ik zal een keer die hele pak schuldbriefkes bovenhalen’.</span></p>
				<p class="wp-plat"><span>‘Maar, vader, dat gold vóór de oorlog, omdat we dan miserie konden krijgen met de Belgische Staat en ’t Katholiek Onderwijs, maar nu gaat Vlaanderen zijn vleugels uitslaan, waarom mag ik er niet bij zijn?’</span></p>
				<p class="wp-plat"><span>‘Staf, beloofd is beloofd. Ge hebt het gezworen de dag dat ik u die lening van honderdduizend gegeven heb. Zoals ik heb moeten zweren aan de bisschop dat geen kind van mij officieel lid zou worden van een anti-Belgische groepering.’</span></p>
				<p class="wp-plat"><span>‘Ik zou hem kunnen vermoorden,’ zei Papa thuis en ‘ik zou in mijn recht zijn, wettelijke zelfverdediging, want hij wil mij en mijn huishouden verhongeren.’</span></p>
				<p class="wp-plat"><span>‘Wie? Peter?’ vroeg Louis.</span></p>
				<p class="wp-plat"><span>‘De bisschop van Brugge. En dat is verre familie van ons! En dat legt dossiers aan over wie lid is van Dit of Dat. Ze moeten geen kwaad spreken van de Gestapo of van de Gepeoe, ’t is even erg.’</span></p>
				<p class="wp-plat"><span>‘Wij moeten onze Kerkelijke Oversten eerbiedigen en beminnen en gehoorzamen en helpen in hun geestelijke bediening.’</span></p>
				<p class="wp-plat"><span>‘Louis, leer uw les en zwijg!’</span></p>
				<p class="wp-plat"><span>‘Dat </span><span class="wpt-cursief">is</span><span> de achtste les, Papa.’</span></p>
				<p class="wp-plat"><span>‘Hoezo?’</span></p>
				<p class="wp-plat"><span>‘Van de catechismus.’</span></p>
				<p class="wp-plat"><span>Papa glariede en begon in </span><span class="wpt-cursief">Gejaagd door de wind</span><span> te lezen, maar Mama rukte het boek uit zijn handen. ‘Ik ben er aan bezig.’ Hij begon voor de vierde keer aan </span><span class="wpt-cursief">De Vlaschaard</span><span> van Stijn Streuvels. Om het spook van de armoede en de hongerdood van de gevel in de Oudenaardse Steenweg te verjagen werd besloten dat Mama zou gaan werken. Door voorspraak van mijnheer de Deken kreeg zij een baan in de </span><span class="wpt-cijfers">erla</span><span>, zij werd secretaresse van de directeur, Herr Lausengier, en sprak binnen een maand vlot Duits. Ook met de naamvallen. Zij werd slanker, schminkte zich uitdagender, maar proestte het niet meer uit.</span></p>
				<p class="wp-witregel"><span> </span></p>
				<p class="calibre1"><span>In het café ‘Groeninghe’ waren Zwarte-Brigademannen aan het kaartspelen. Marnix de Puydt en zijn kornuit Leevaert zaten achter de palmen die het zijkamertje van het café scheidden. Beiden waren rood aangelopen. Marnix de Puydt’s vlinderdas droop, zijn welig krulhaar lag in slierten over zijn voorhoofd. ‘Houzee!’ prevelde hij.</span></p>
				<p class="wp-plat"><span>‘Houzee,’ zei Papa.</span></p>
				<p class="wp-plat"><span>‘Een whisky, Staf?’</span></p>
				<p class="wp-plat"><span>‘Nee, bedankt. Twee limonades, Noël!’</span></p>
				<p class="wp-plat"><span>‘Dokter Borms,’ zei Marnix de Puydt, ‘voor wie ik de eer heb gehad te stemmen toen hij in de Belgische gevangenis zat in ’t jaar Achtentwintig, vergeet de dichter niet die hem trouw is gebleven en vanavond, Staf, drink ik op zijn gezondheid, maar niet met een limonade.’</span></p>
				<p class="wp-plat"><span>‘Noël, breng mij een Geuze!’ riep Papa. ‘Als ’t voor Borms is, ja dan...’</span></p>
				<p class="wp-plat"><span>‘Dokter Borms heeft mij de eer gedaan mij te vragen te willen zetelen in de commissie voor de terugbetaling van de activisten van Veertien-Achttien om uit te rekenen wat die mensen die voor Vlaanderen geleden hebben toekomt. Ik zal niet schromen rechtvaardig te zijn.’</span></p>
				<p class="wp-plat"><span>‘Ik weet niet of het een goed gedacht is,’ zei Leevaert, persoonlijke vijand van Peter die hem een kwaad hart toedroeg omdat hij zijn vrouw Lea sloeg. Volgens BoMama was Peter ooit van plan geweest om met Lea naar de Côte d’Azur te vertrekken waar Lea’s zuster een villa had, die leeg stond ’s winters.</span></p>
				<p class="wp-plat"><span>‘Waarom niet, renegaat?’ riep De Puydt.</span></p>
				<p class="wp-plat"><span>‘Waarom moeten we in het openbaar de activisten verbinden aan de ontplooiing van het hele Vlaamse Volk die we nu kunnen verhopen?’</span></p>
				<p class="wp-plat"><span>‘Verhopen? Verkopen!’ schreeuwde De Puydt. Een van de Zwarte Brigade-mannen die aan het kaarten waren riep nog harder. ‘Hela, een beetje kalm.’ Zijn buurman die twee zilveren strepen had over de schouderpassanten zei: ‘Puydt, ge zoudt beter naar huis gaan en daar dichten, zonder u te zwichten en zonder uw gat op te lichten.’</span></p>
				<p class="wp-plat"><span>De Puydt keek het bulderend café hooghartig aan, hij plooide een palm opzij, een zwetende rode dwerg in de jungle, en stak een dreigende wijsvinger op. ‘Ik tolereer niet dat in dit huis de herinnering aan het activisme belaagd wordt. De activisten hebben de grondstenen gelegd...’ De rest ging verloren in het hoongelach en gejouw. Marnix de Puydt legde zijn klissen en natte krullen tegen zijn voorarm op de tafel. ‘Mijn volk, mijn volk,’ zei hij gesmoord.</span></p>
				<p class="wp-plat"><span>‘Marnix,’ zei Papa. ‘Er was laatst sprake van uw voordracht in Wannegem, iets over Cyriel Verschaeve, meen ik, en dat ge daar affiches en programma’s en strooibriefjes voor nodig had. En aangezien ik nu juist een gat heb van een paar dagen en dat mijn machine toch in de rode inkt staat, dacht ik dat wij daar misschien nu een momentje... Ik heb een aantal modellen meegebracht!’ Het oude vrouwengezicht rees. ‘Modellen? Wáár? Ik zal ze toetsen aan het volmaakte, aan de canon van de schoonheid!’</span></p>
				<p class="wp-plat"><span>‘Aan úw kanon zeker!’ riep de blokleider van de Zwarte Brigade.</span></p>
				<p class="wp-witregel"><span> </span></p>
				<p class="calibre1"><span>De Kei duwde Louis een rol beschuit in de hand. ‘Hier, ik heb het makkelijker dan u om te vasten. Ik ben het gewend. Uiteraard heb ik daarom ook minder verdienste.’</span></p>
				<p class="wp-plat"><span>‘Dank u, Eerwaarde.’ Hij brokkelde een beschuit af, het broze kruimelig schuim smolt meteen in zijn mond.</span></p>
				<p class="wp-plat"><span>‘Ik dacht dat uw eerste gedachte zou zijn om dit met uw boezemvriend De Potter te delen.’</span></p>
				<p class="wp-plat"><span>‘Ge hebt gelijk, Eerwaarde. Ik dacht er niet aan.’</span></p>
				<p class="wp-plat"><span>‘Het is niet erg, maar ik meende dat hij u na aan het hart lag.’</span></p>
				<p class="wp-plat"><span>‘Maurice is nog een kind.’</span></p>
				<p class="wp-plat"><span>‘Misschien dat ge hem daarom nog meer moet verwennen.’ Door de zwarthoornen bril leek zijn oog tweemaal zo groot. Toch lijkt hij mij niet te zien. Of ziet hij mij omgekeerd? Peter zei: ‘Haal het oog van een watersalamander weg zodat de zenuw van het oog naar de hersenen kapot is, en zet dan het oog er omgekeerd in, dan groeit de zenuw terug, maar het dier zal alles omgekeerd zien.’ Louis wou dat hij kwiek en makkelijk op zijn hoofd kon staan, zoals Vlieghe ooit.</span></p>
				<p class="wp-plat"><span>‘Waarom lacht gij?’ vroeg de Kei.</span></p>
				<p class="wp-plat"><span>‘Zomaar. Het spijt mij.’</span></p>
				<p class="wp-plat"><span>‘Ach lach maar,’ zei de Kei ongewoon mild. ‘Een zo ernstig man als de Heilige Jeroom lachte ook vaak, zegt men, zonder reden. Zo ook, denk ik, lacht God soms. Want als hij de donkerte in ons is, moet hij ook het licht in ons zijn. Dus ook soms onze vreugde.’ Ineens zoals af en toe tijdens de Latijnse les of de godsdienstles overviel hem vermoeidheid, een vleugellamheid die te wijten was aan zijn overmatig vasten, bidden, boete doen.</span></p>
				<p class="wp-plat"><span>‘Hoe méér en scherper ik naar u kijk, hoe minder ik mezelf kan zien. Dat maakt het me moeilijk om mezelf nederig te blijven beminnen in Jezus Christus.’</span></p>
				<p class="wp-plat"><span>Zoals gewoonlijk vluchtte de Kei ineens. Hij liep langs de jongens die vervaarlijk dicht bij de prille boompjes stoeiden die in vierkante tapijtjes aarde tussen de tegels van de speelplaats stonden.</span></p>
				<p class="wp-plat"><span>Er werd verteld dat de Kei’s moeder in haar doodsstrijd aldoor riep: ‘Kei, Kei, waar zijt gij?’ terwijl zij normaal tot haar zoon had moeten roepen: ‘Evariste, Evariste, waar zijt gij?’</span></p>
				<p class="wp-witregel"><span> </span></p>
				<p class="calibre1"><span>BoMama klaagde over het kleffe brood en de glazige aardappelen. Terwijl volgens haar Peter en zijn kornuiten banketten aanrichtten in het huis van de textielfabrikant Groothuis, waar er niet alleen gevreten werd tot men omverviel maar waar ook na de crème caramel en de champagne vrouwen op de schoot van mannen kropen.</span></p>
				<p class="wp-plat"><span>Tante Hélène was opgewekt want er mocht weer gedanst worden in de Swing-Club Flandria op zaterdag en zondag. ‘Wat ziet zij toch in die negerdansen? Zij is toch niet zo opgevoed?’ zei Papa. Nonkel Florent vormde een toeter met zijn hand en deed een saxofoon na.</span></p>
				<p class="wp-plat"><span>‘Wanneer gaat gij een keer volwassen worden?’ blafte Papa naar zijn jongste broer.</span></p>
				<p class="wp-plat"><span>‘Volgende week,’ (want dan ging hij naar Bremen werken, samen met Nonkel Leon die zijn damspel en zijn waterverfdoos zou meenemen natuurlijk).</span></p>
				<p class="wp-plat"><span>‘Zoudt ge dat wel doen, Florent?’ zei Mama. ‘Ik kan u toch gemakkelijk in de </span><span class="wpt-cijfers">erla</span><span> onderbrengen.’</span></p>
				<p class="wp-plat"><span>‘Nee, Constance. Als ik dan toch mijn boterham moet verdienen, dan zie ik liever nog iets van de wereld.’</span></p>
				<p class="wp-plat"><span>‘En hij leert een stiel. Bankwerker of frezer of elektricien, dat komt toch altijd van pas, later,’ zei Tante Hélène.</span></p>
				<p class="wp-plat"><span>Nonkel Leon knipoogde achter de rug van Tante Nora. ‘En wij zijn van ons vrouwvolk af. ’t Gaat ons deugd doen om een keer andere soep te proeven. ’t Kan niet alle dagen preisoep zijn. Het is ons beloofd: hoog loon, gelijke rechten als de Duitse arbeidskameraden, gelegenheid voor sport en vermaak. Vermaak, wat wil dat zeggen? Dat ze zorgen voor wat een jong manmens nodig heeft.’</span></p>
				<p class="wp-plat"><span>‘Als ge maar proper terugkomt,’ zei Tante Nora.</span></p>
				<p class="wp-plat"><span>‘Voortdurend medische controle,’ zei Nonkel Florent. ‘’t Staat op de affiches.’</span></p>
				<p class="wp-plat"><span>Tante Mona zuchtte. ‘Als ik onze Cecile niet had met haar danslessen, ik vertrok direct. Als typiste. De Duitsers zijn charmant, galant. Zij weten hoe dat een vrouw behandeld moet worden.’</span></p>
				<p class="wp-witregel"><span> </span></p>
				<p class="calibre1"><span>Met zijn door de Kei zo zijdelings fnuikend nonchalant aangevochten vriend Maurice de Potter (eerste in latijn en wiskunde, hoe kan het anders als je vier-vijf lessen leert vóór dat de klas er aan toe is en als je alles onthoudt?) belde Louis aan bij Marnix – Commissielid voor Herstelbetaling – de Puydt. Louis had de drukproef bij zich van een strooibiljet. In rondo cursief bovenaan in corps </span><span class="wpt-cijfers">8</span><span> tussen aanhalingstekens: ‘Mij worgt mijn wijdheid, ik stik van eindeloosheid, Cyriel Verschaeve.’ In het midden, in de gerekte Hidalgo met forse voet: Vlaanderen, werkelijkheid en oerbeeld. In de Egmont daaronder: Voordracht door de heer M. de Puydt, dichter en toneelauteur. Onderaan, in rondo cursief corps </span><span class="wpt-cijfers">12</span><span>: Ingang vrij. Zaal Groeninghe, Wannegem. De datum had Papa vergeten te noteren.</span></p>
				<p class="wp-plat"><span>De dichter gleed hen vóór op roodleren slofjes zonder hiel, hij knoopte de gevlochten ceintuur van zijn kamerjas goed vast, schikte zijn haar.</span></p>
				<p class="wp-plat"><span>De eetkamer hing vol met portretten van bejaarden met baarden en brillen, zij leken op elkaar, weldoorvoed, borstelige wenkbrauwen, peinzend. Louis herkende Ernest Claes. En Stijn Streuvels uiteraard, die hing ook bij Papa in het atelier. (Want het geheim van Papa is dat hij Boer Vermeulen, de nukkige grimmige grijsaard uit </span><span class="wpt-cursief">De Vlaschaard</span><span>, nadoet, die rots van boerentrots, doorploegd door de storm van het leven als een akker, enzovoort.)</span></p>
				<p class="wp-plat"><span>‘Dat zijn allemaal Vlaamse Koppen, hè, meneer de Puydt?’</span></p>
				<p class="wp-plat"><span>‘Aan wie zegt ge het?’ Hij stak een stenen pijp tussen zijn natte smakkende lippen. ‘Ik heb gelukkig de gave van bewondering. In dit land bewondert men niet genoeg. Kenmerk van een klein land. Daarom is de titel van Verschaeve zo verheffend, </span><span class="wpt-cursief">Uren Bewondering</span><span>.’</span></p>
				<p class="wp-plat"><span>Zijn kuiten waren haarloos en papierwit, de enkels hadden een violetachtige gloed. Hij hield de drukproef vlak tegen zijn neus.</span></p>
				<p class="wp-plat"><span>‘Uitstekende arbeid, uw vader is een begenadigd artiest, in de lijn van onze grote drukkers die helaas in onze rampzalige Spaanse tijd naar Holland zijn getrokken.’</span></p>
				<p class="wp-plat"><span>‘Staan er fouten in?’</span></p>
				<p class="wp-plat"><span>‘Met de beste wil van de wereld... nee, geen fout te ontwaren.’</span></p>
				<p class="wp-plat"><span>‘Maar moet de datum van uw voordracht er...’</span></p>
				<p class="wp-plat"><span>‘Godverdomme, natuurlijk, dedju, dat hadden wij bijna... dedju...!’</span></p>
				<p class="wp-plat"><span>Hij ging aan de tafel zitten, het kleed had overal brandgaatjes, hij hijgde alsof hij de </span><span class="wpt-cijfers">500</span><span> meter had gelopen. Maurice zei nooit wat, dus nu ook niet, maar hij was wel onder de indruk.</span></p>
				<p class="wp-plat"><span>‘Zet u, zet u.’</span></p>
				<p class="wp-plat"><span>‘Derangeren wij u niet?’</span></p>
				<p class="wp-plat"><span>‘Jongeman, ik heb de hele nacht gewrocht, een zekere verpozing is me zeker toegestaan. Alhoewel... verpozen... als dat zou kunnen... is de grondtoon van de mens niet het irrequietum?’ Gelukkig wachtte hij niet op een antwoord, hij blies felle rookwalmen in Maurice’s snufferd.</span></p>
				<p class="wp-plat"><span>‘Ik zou u met genoegen enkele passages voorlezen uit het derde bedrijf van het stuk dat mij thans bezighoudt, een nogal nauwkeurige evocatie van Zannekin. Dokter Leevaert die een eminent kenner is van de veertiende eeuw verzekert mij dat ik de historische waarheid geen geweld aan doe, maar, jongens, ik ben óp. Alhoewel ik me realiseer dat gij, de jeugd van Vlaanderen, er alle belang bij zoudt hebben kennis te nemen van mijn kijk op ons verleden. Gij leest toch boeken, ik bedoel, naast uw verplichte schoollectuur?’</span></p>
				<p class="wp-plat"><span>Zij knikten beiden gedwee. Maurice zat ongemakkelijk te draaien op zijn stoel, moest waarschijnlijk plassen. Van de weeromstuit moest Louis ook ineens zeer dringend.</span></p>
				<p class="wp-plat"><span>‘Help me onthouden dat ik u straks mijn </span><span class="wpt-cursief">Psalmen en Palinodieën</span><span> moet meegeven, ge zult sommige hexameters beslist amusant vinden. En het is spijtig dat de uitgeverij de Kogge mij deerlijk in de steek heeft gelaten, vanwege zogezegde papierschaarste, anders had ik u als primeur mijn </span><span class="wpt-cursief">Dood van Descartes</span><span> kunnen overhandigen, vijf bedrijven, waarin ik, vanuit de Germaanse gedachte definitief afreken met het Latijnse quasi-geredeneer dat ons volk, via de Franse overheersing, zo lamentabel heeft verschraald, om niet te zeggen verdord.’</span></p>
				<p class="wp-plat"><span>Zonder adem te halen, brulde hij: ‘Ma-ri-a!’</span></p>
				<p class="wp-plat"><span>Een graatmager wezen, een honderdjarig weeskind in een krakerig wit schort, verscheen en keek Louis aan met een blik vol haat.</span></p>
				<p class="wp-plat"><span>‘Maria, schenk die jonge gasten een portootje in! Het is wel niet van hun jaren, maar wij kunnen ze niet vroeg genoeg losbandigheid leren, wie weet wat de dag van morgen brengt, nietwaar, heren?’ Zij schonk in. De port was mierzoet en lauw.</span></p>
				<p class="wp-plat"><span>‘En?’</span></p>
				<p class="wp-plat"><span>‘Een beetje te warm,’ zei Maurice.</span></p>
				<p class="wp-plat"><span>De Puydt nipte. ‘’t Is godverdomme nog waar ook. Maria, zet die fles direct in de kelder. Nee, laat maar. Hoeveel staan er nog in de kelder?’</span></p>
				<p class="wp-plat"><span>‘Vier.’</span></p>
				<p class="wp-plat"><span>‘Er is hier iemand die achter mijn rug...’ Met een dreun die de Vlaamse Koppen aan de muur deed trillen sloeg zij de deur dicht.</span></p>
				<p class="wp-plat"><span>‘Zij drinkt,’ fluisterde Marnix de Puydt. ‘Van mij mag ze, maar niet van deze porto. Want ik heb er twaalf flessen van gekregen na mijn recital bij mijnheer Groothuis.’</span></p>
				<p class="wp-plat"><span>‘Mijn grootvader heeft er mij over gesproken,’ zei Louis, ‘hij vond het prachtig.’</span></p>
				<p class="wp-plat"><span>‘Ja, onze Seynaeve heeft een zwak voor Debussy.’</span></p>
				<p class="wp-plat"><span>De Puydt schonk zijn glaasje weer vol en dronk het in één slok leeg.</span></p>
				<p class="wp-plat"><span>‘Mijn vriend Joris Diels van de Koninklijke Nederlandse Schouwburg in Antwerpen heeft mijn </span><span class="wpt-cursief">Dood van Descartes</span><span> uiteraard als eerste in het manuscript doorgenomen en heeft er mij oprecht mee gecomplimenteerd.’</span></p>
				<p class="wp-plat"><span>‘Is het in vijf bedrijven?’ vroeg Louis, want hij moest toch iets zeggen, zeker in aanwezigheid van Maurice-de-stille.</span></p>
				<p class="wp-plat"><span>De Puydt knikte lang. Hij dronk van de fles. ‘Ik zie u denken, jongeman, is dat niet al te klassiek? En dan antwoord ik u, ja, het is klassiek, de tijd van het experiment is achter de rug, thans breekt de tijd aan van de re-con-struc-tie, niet alleen van onze gemeenschap, maar ook van zijn vormen. Ik heb recht van spreken, want ik kom uit het kamp van de durvers, van hen die de grenzen van de taal hebben verlegd, in het spoor van mijn betreurde kompaan Van Ostaijen. Wat mij onder andere de eer heeft verschaft niet opgenomen te zijn in </span><span class="wpt-cursief">Zuid en Noord</span><span> van Pater Evarist Bauwens Esjee, noch in </span><span class="wpt-cursief">De Gouden Poort</span><span> van mijnheer de socialist Julien Kuypers. Het eerste kan ik verstaan, onze goede pastoor heeft duidelijk last van mijn eerder libertijnse en frivole aanpak, het tweede kan ik alleen maar uitleggen door het feit dat ik niet behoor tot het genootschap van de Grote Doofstommen, als gij begrijpt wat ik bedoel.’</span></p>
				<p class="wp-plat"><span>Hij nam twee forse gulpen van de buikige fles.</span></p>
				<p class="wp-plat"><span>De Grote Doofstommen? Ik moet dit aan... ja, aan wie kan ik dit vragen? Louis merkte dat Maurice die alles wist dit ook niet wist. ‘Mijn </span><span class="wpt-cursief">Dood van Descartes</span><span>, eigenlijk ‘Dood áán Descartes’ is niet in alexandrijnen, nee, wees niet bang, ik begeef me niet op het terrein van Verschaeve, het is ook niet vervuld van het heimwee van de ziel dat grondvest, inslag en drijfveer is van vele kunst, nee, het is eerder, bijna, in een zekere zin, en nu gaat ge schrikken, een klassieke komedie.’</span></p>
				<p class="wp-plat"><span>Maurice deed alsof hij schrok. ‘Over Descartes?’</span></p>
				<p class="wp-plat"><span>De Puydt knorde van plezier en sloeg zijn papierwitte benen over elkaar. ‘Ja, ja! Ik hoef u de levensloop van Descartes niet te schetsen, die werd u voortreffelijk bijgebracht door uw leraars van het College, maar toch wil ik u wijzen op de hoogst bizarre laatste maanden van zijn bestaan, toen hij na die ellendige omzwervingen waarbij hij vervolgd werd door allerlei klerikaal tuig, asiel gezocht had bij Koningin Christina.’</span></p>
				<p class="wp-plat"><span>Maria duwde de deur op een kier en zei: ‘Het vertrek is verstopt.’</span></p>
				<p class="wp-plat"><span>‘Weeral!’ kreet De Puydt. ‘Maar Maria, wat steekt ge toch uit?’</span></p>
				<p class="wp-plat"><span>‘Ik?’ De oeroude versleten engel in weesuniform klappertandde.</span></p>
				<p class="wp-plat"><span>‘Ja, gij, wie anders?’</span></p>
				<p class="wp-plat"><span>Maria’s tandeloze grijns spleet haar gezicht. ‘Het is Amadeus geweest!’</span></p>
				<p class="wp-plat"><span>‘Lieg niet! Mijn zoon beschuldigen, hoe durft ge?’</span></p>
				<p class="wp-plat"><span>Ze bleef grijnzen. ‘Dan is het Madame geweest.’</span></p>
				<p class="wp-plat"><span>Die mogelijkheid deed De Puydt nadenken. Hij frummelde aan de panden van zijn kamerjas, trok ze over zijn knieën.</span></p>
				<p class="wp-plat"><span>‘Wij hebben het al eerder meegemaakt,’ drong Maria aan met een hels genot, ‘verleden jaar, met Madame, weet ge wel, dat het verstopt was van ge weet wel.’</span></p>
				<p class="wp-plat"><span>‘Maria, laat ons gerust met die vrouwenvodden, alstublieft! Zorg dat dat geregeld wordt, punt uit...’</span></p>
				<p class="wp-plat"><span>‘Ik ga proberen met een borstel,’ zei Maria.</span></p>
				<p class="wp-plat"><span>‘De Koningin van Zweden,’ zei De Puydt, ‘had niet alleen een merkwaardige geesteskracht maar eveneens een zonderling karakter waardoor de vrouwelijke vodden, eh, charmes die zij ongetwijfeld had, vaak verdrongen werden door wat we bij uitstek mannelijke trekjes mogen noemen, bijvoorbeeld de neiging die wij mannen hebben om de grenzen van het menselijk vernuft, maar ook die van het lichaamsvermogen te verkennen. Zij reed te paard om maar iets te noemen, om vier uur ’s ochtends, in de ijzige kou.</span></p>
				<p class="wp-plat"><span>Nu was Descartes, die zoals ge weet, eigenlijk Du Perron heette, ja, zoals de Hollandse essayist die verleden jaar gestorven is en ons, Vlamingen, veel schade heeft berokkend door zijn fnuikend scepticisme, zijn laatdunkend Parisianisme, nu was Descartes Latijns uiteraard, Latijnser kon niet, kijk maar eens aandachtig naar zijn portret door Frans Hals, leverziek olijfkleurig ravenzwart, en dus helemaal niet bestand tegen het ijzige noordelijke klimaat, de man die al gevoelig was voor tocht, </span><span class="wpt-cursief">vide</span><span> zijn brieven, rilde daar in het hoge Noorden van ’s ochtends tot ’s avonds, blauw van de kou...’ De Puydt trok de kraag van zijn kamerjas dicht alsof hij zich wou wurgen, en begon met opgetrokken schouders te beven, liet de jas toen los en wiegde met een haarloos bleek been. ‘Maar onze vrouwelijke Viking van een Koningin Christina was onverbiddelijk. Zij eiste dat hij bij dageraad al te paard zat en rijdende zou uitleggen hoe dat precies zat met twee ongelijksoortige substanties als materie en bewustzijn, en kon hij anders, zij, Koningin zijnde...’</span></p>
				<p class="wp-plat"><span>‘Nee,’ zei Maurice, opgewondener dan Louis hem ooit had gezien.</span></p>
				<p class="wp-plat"><span>‘Nee!’ schreeuwde De Puydt als in het café ‘Groeninghe’. De fles port was leeg, zijn wijsvinger gleed langs de binnenkant van zijn glas, hij likte aan zijn vinger.</span></p>
				<p class="wp-plat"><span>‘Dus is hij gestorven, dat gebeurt in het vijfde bedrijf waarin even een glimp wordt getoond van het laatste dat de arme man heeft geconcipieerd, namelijk geen wiskundig of filosofisch traktaat maar een ballet met rijmende verzen, de Triomf van de Vrede, nimfen van allerlei model verschijnen dansend ten tonele, dat vindt het publiek dat niet altijd mijn veelvuldige historische nuanceringen zal kunnen volgen een welkome afleiding, maar ondertussen, in een hoekje, spuwt Descartes bloed terwijl hij moet erkennen dat zijn kronkelige intelligentie van Latijnse oorsprong dorheid is, de elegantie van de verstening...’</span></p>
				<p class="wp-plat"><span>‘Hij dacht dat de lucht vloeibaar was,’ zei Maurice de Potter. ‘De zon en de sterren waren ook vloeibaar, anders konden zij niet bestaan, dacht hij.’</span></p>
				<p class="wp-plat"><span>‘Dat dacht hij, ja,’ zei De Puydt korzelig. ‘En precies deze aberraties in zijn denken worden vernietigd door de levenskracht, de bloedstroom zelf van Koningin Christina. Men kan zich ook afvragen of René, Sieur du Perron Descartes, naar zijn portret door Hals te oordelen, niet joods was, maar ik heb er toch van afgezien om dit te beklemtonen, het is het ogenblik niet.’</span></p>
				<p class="wp-witregel"><span> </span></p>
				<p class="calibre1"><span>Louis en Bekka waren vergeten welke spelletjes zij deden in de kleiputten of ze waren ze ontgroeid. Zij hingen rond, gooiden met keitjes maar niet te ver, want in hun okeren paradijs vol klippen en groeven wandelden Duitse ingenieurs rond, in rubberlaarzen, met meetinstrumenten. Bekka miste haar broer die bij zijn grootouders in Roeselare ondergebracht was, een onbereikbare stad waar tapijtwevers en borstelmakers met een olijfkleurige teint woonden die men Egyptenaren noemde.</span></p>
				<p class="wp-plat"><span>Op een dag dook Vuile Sef op bij de houten barak, met zijn beide handen in vuile windsels.</span></p>
				<p class="wp-plat"><span>‘Ik zit in de ‘Patria’, ik trek mij niks aan, ik zit mijn gazet te lezen en die Zwarte Brigade-mannen komen binnen, moortelzat, zij kwamen van een feestje, zij zingen en in een keer is er één, Schaarleider noemden ze hem, die naar mij komt en zegt: ‘‘Hoe komt dat dat ge niet groet als wij binnenkomen!” Ik zeg: ‘‘Houzee, Kameraad...” en ik steek mijn arm in de lucht. ‘‘Dat is niet reglementair,” zegt hij, ‘‘ge moet eerst rechtstaan en uw arm gestrekt houden.” Ik zeg: ‘‘Gestrekt? Maar uw Führer doet het zo!” Met een slag naar achter. ‘‘Allee, rechtstaan!” zegt hij. Ik zeg: ‘‘Ventje, loop naar de kloten,” en dan hebben zij mij vastgepakt, ik moest mijn handen op de tafel leggen en met hun matrak hebben ze mijn handen kapotgeslagen.’</span></p>
				<p class="wp-plat"><span>‘Het gaat verzweren,’ zei Bekka.</span></p>
				<p class="wp-plat"><span>‘Mijn vrienden zeggen dat ik naar de politie moet gaan. Maar zij kennen mij, bij de politie. Ik heb geen getuigschrift van goed gedrag en zeden. Hoe is het met uw broer?’</span></p>
				<p class="wp-plat"><span>‘Hij is bij mijn grootmoeder.’</span></p>
				<p class="wp-plat"><span>‘Heeft hij daar genoeg te eten?’</span></p>
				<p class="wp-plat"><span>‘Het is daarom dat hij daar naar toe is.’</span></p>
				<p class="wp-plat"><span>‘Ik had voor hem kunnen zorgen. Hij zou niks te kort gekomen zijn.’</span></p>
				<p class="wp-plat"><span>‘Ge kunt voor Louis zorgen,’ zegt Bekka veelbetekenend, honds gevaarlijk heksje.</span></p>
				<p class="wp-plat"><span>‘Alstublieft!’ riep Louis.</span></p>
				<p class="wp-plat"><span>Over het stilstaand water van de poel, over het groene vlies daalden zwermen libellen met hun geaderde vleugels, hun metaalkleurige lijven waar het licht in vonkte.</span></p>
				<p class="wp-plat"><span>‘Gij wordt een kloeke beer,’ zei Vuile Sef. Louis haalde zijn schouders op. Als de viezerik denkt dat ik als plaatsvervanger van Tetje zal dienen.</span></p>
				<p class="wp-plat"><span>‘Wat leert ge in ’t College?’</span></p>
				<p class="wp-plat"><span>‘Latijn-Grieks.’</span></p>
				<p class="wp-plat"><span>‘Gij gaat toch nooit pastoor worden?’</span></p>
				<p class="wp-plat"><span>‘Hij!’ zei Bekka schamper, het maakte Louis blij.</span></p>
				<p class="wp-plat"><span>‘Ik ga schrijver worden lijk Cyriel Verschaeve of Guido Gezelle.’</span></p>
				<p class="wp-plat"><span>‘Maar dat zijn pastoors!’</span></p>
				<p class="wp-plat"><span>Zijn blunder was hemelhoog. ‘Bemoei u niet met mij,’ snauwde Louis.</span></p>
				<p class="wp-plat"><span>‘Wij kunnen daar toch over discuteren. Uw toekomst, dat is toch van belang. Als er zich iemand met mijn toekomst beziggehouden had op uwe ouderdom, dan was alles anders gelopen met mij. Waarover gaat ge schrijven? Over ’t boerenleven en zo?’</span></p>
				<p class="wp-plat"><span>‘Nee, meer als Jack London.’</span></p>
				<p class="wp-plat"><span>‘Schrijver,’ zei Vuile Sef. ‘Ge gaat het zout in uwe pap niet verdienen. Kijk naar meneer Vrielynck.’</span></p>
				<p class="wp-plat"><span>Meneer Vrielynck was een krakkemikkige grijsaard met een breedgerande zwarte hoed op geelwitte schouderlange klissen, die de Vlaamse taal bestudeerd had tot hij er bijna blind van geworden was. Hij kwam vaak langs de Filips van Elzaslaan, met zijn witte stok. Kinderen liepen joelend achter hem aan en tikten tegen zijn groezelige zwarte jas, riepen: ‘Het Leeuw, het Leeuw!’ omdat hij ooit in Radio-Walle een oproep gedaan had om het embleem van de Leeuw van Vlaanderen, op vlag of schild of boek, Het Leeuw te noemen, daar het dier dan geen geslacht had, een begrip was, dus onzijdig.</span></p>
				<p class="wp-plat"><span>‘Wat heeft meneer Vrielynck eraan overgehouden? Een medaille van de stad, dat is alles.’ Vuile Sef veegde zijn gezicht af met de vuile flarden linnen aan zijn hand.</span></p>
				<p class="wp-plat"><span>‘Wat geeft dat?’ riep Louis. (Als ik maar ooit in sepiakleur afgebeeld word, achteraan omdat ik de jongste ben, in het Standaardwerk </span><span class="wpt-cursief">Vlaamse Koppen</span><span>, pijp in de mond, hoofd schuin, één vinger diep in de rechterwang gedrukt, een verdrietige blik. Misschien een snor. Nee, een korte baard.)</span></p>
				<p class="wp-plat"><span>Vuile Sef: ‘Die Zwarte Brigade-kerels kan ik in een zekere zin verstaan. Volgens ik hoorde hadden ze te veel gedronken omdat ze triestig waren dat hun leider Staf de Clercq het niet lang meer zal trekken, met zijn kanker van de lever.’</span></p>
				<p class="wp-witregel"><span> </span></p>
				<p class="calibre1"><span>Mama die gezien had hoe hij afscheid nam van Bekka vóór haar huis, zei: ‘Dat meisje hangt aan onze Louis! Er gaat daar nog iets schoons van komen, hè, Louis?’</span></p>
				<p class="wp-plat"><span>‘Schei uit, Mama.’</span></p>
				<p class="wp-plat"><span>‘Ja, schei uit, Constance.’</span></p>
				<p class="wp-plat"><span>Mama had iets vrolijks in die dagen, zij kwam dikwijls laat thuis omdat zij verplicht was met Herr Lausengier en zijn medewerkers in het restaurant ‘De Gouden Kroon’ op de Markt te dineren, waarbij, echt Duits, dossiers doorgenomen werden. Mama zei ook af en toe midden in een Vlaamse zin woorden als ‘zweifellos’, ‘wunderbar’ of het rare ‘ähnlich’.</span></p>
				<p class="wp-plat"><span>‘Profiteer ervan, Constance,’ zei Tante Nora. ‘Ge zijt maar één keer jong in uw leven.’</span></p>
				<p class="wp-plat"><span>‘Zij zijn zo correct,’ zei Mama, ‘ge hebt er geen idee van, het is altijd van Frau Seynaeve alvoor, Frau Seynaeve vanachter.’</span></p>
				<p class="wp-plat"><span>‘Hoe? Zeggen ze geen Constance tegen u?’ vroeg Papa.</span></p>
				<p class="wp-plat"><span>‘Een enkele keer,’ gaf Mama toe.</span></p>
				<p class="wp-witregel"><span> </span></p>
				<p class="calibre1"><span>De Kei had het over Lucretius die door de theologen van zijn tijd uitgescholden werd voor dolle hond. De heilige Jeroom was iets genuanceerder geweest in zijn oordeel. Volgens hem was Lucretius waanzinnig geworden door een liefdesdrank.</span></p>
				<p class="wp-plat"><span>De leerlingen lachten onderdanig.</span></p>
				<p class="wp-plat"><span>‘</span><span class="wpt-cursief">Clinamen</span><span>,’ de Kei schreef het ongeduldig met hoekige letters op het bord. ‘</span><span class="wpt-cursief">Clinamen</span><span>,’ Louis deed zijn best om aandachtig te zijn, maar het was heet in de klas, hij had ook het gevoel dat de Kei de hele les uitsluitend voor hem bestemde, de soms verdubbelende ogen achter de glazen zwommen in doorschijnende olie, achtervolgden hem. </span><span class="wpt-cursief">Clinamen</span><span>, de afwijking die steeds aanwezig is. In de beweging van de lichamen. Waardoor zij ontsnappen aan het noodlot. Wie kon het wat schelen? </span><span class="wpt-cursief">Clinamen</span><span> ook zijnde de verbuiging. Wat de syntaxis toelaat. Let toch op. Toelaat dat de woorden in hun kleinste gemene delen. Gemene delen, slaat dit op mij? Verbogen worden. Verboden gemene delen. Van functie veranderen.</span></p>
				<p class="wp-plat"><span>Volgens mij is deze Kei een of andere voordracht aan het voorbereiden en aan het uitproberen op deze slaafse klas vol proefkonijnen die dit onbegrijpelijk getetter aanvaarden. Een lezing die hij straks voor geleerde pijprokende priesters zal houden.</span></p>
				<p class="wp-plat"><span>‘Zodat wij misschien mogen besluiten dat de meeste levensbeschouwingen esthetisch zijn en daar niet willen voor uitkomen.’ De bel ging, precies op tijd, op de laatste lettergreep.</span></p>
				<p class="wp-plat"><span>‘Ge waart aan het dromen,’ zei de Kei op de speelplaats.</span></p>
				<p class="wp-plat"><span>‘Gij geeft lessen die de jongens niet begrijpen.’</span></p>
				<p class="wp-plat"><span>‘De jongens?’</span></p>
				<p class="wp-plat"><span>‘Ik ook niet. Dit is niet van onze leeftijd.’</span></p>
				<p class="wp-plat"><span>‘Op uw leeftijd sprak men vroeger al vloeiend Grieks en Latijn.’</span></p>
				<p class="wp-plat"><span>‘Vroeger, vroeger,’ zei Louis. Sommige jongens stonden op een afstand naar hen beiden te kijken – vooral naar mij, de favoriete hoveling.</span></p>
				<p class="wp-plat"><span>‘</span><span class="wpt-cursief">Plus est en vous</span><span>,’ zei de Kei.</span></p>
				<p class="wp-plat"><span>‘Gij wilt maar één ding, dat ik een Jezuïet word.’</span></p>
				<p class="wp-plat"><span>‘Ik wil niet. Ik hoop.’</span></p>
				<p class="wp-plat"><span>‘Toch zijt gij niet gelukkig.’ (Als tegen een Hottentot, in een fort waar Zusters zonder geweren op wacht stonden.)</span></p>
				<p class="wp-plat"><span>‘Ik denk niet in dergelijke categorieën. Alhoewel ik gelukkiger zou zijn als gij wat meer eerbied had voor de mogelijkheden die de Heer u geschonken heeft.’</span></p>
				<p class="wp-plat"><span>‘Meer dan aan de anderen?’</span></p>
				<p class="wp-plat"><span>‘Louis, waarom wilt ge niet leren? Waarom, zoals men nu zo grif proclameert, de natuur laten betijen, elke impuls zijn loop laten, kracht, machtswellust, vernietiging, alles wat de natuur en de oorlog verheerlijkt, zo weerstandsloos aanvaarden?’</span></p>
				<p class="wp-plat"><span>‘Wie proclameert dat?’</span></p>
				<p class="wp-plat"><span>‘Onze nieuwe heersers,’ zei de Kei. ‘Zij verheerlijken het bloed. Zij willen terug naar een donker, bloedbespat verleden. Merkt gij dat dan niet?’</span></p>
				<p class="wp-plat"><span>‘Wat moet ik daartegenover stellen? Versterving?’</span></p>
				<p class="wp-plat"><span>‘Niet schamper doen. Niet tegen mij.’</span></p>
				<p class="wp-plat"><span>Er ontstond beroering op de speelplaats. Een krijsend varken, maal tien, doordringend gepiep en geklaag, de leerlingen en een paar priesters renden, duwden tegen elkaar bij een boompje. Maurice de Potter was bij het tikje-spelen in volle vaart over een richel in de tegels gestruikeld en voorovergevallen op een der punten van het ijzeren hek dat een jong boompje beschermde, de hartvormige punt was door zijn linkeroog gedrongen, Maurice bleef, met het hoofd gespietst en met de armen om het hek geklemd, half liggen, half hangen, een onbekende, spierwit. Liep het oog leeg? Lag het op zijn wang? Maurice werd door de tegen elkaar botsende priesters en leerlingen die gilden als tijdens de bombardementen in het begin van de oorlog, losgehaakt, weggedragen. Een aantal leerlingen van de Vijfde Latijnse gingen als een meute de dikke Voordekkers te lijf die Maurice achternagezeten had.</span></p>
				<p class="wp-witregel"><span> </span></p>
				<p class="wp-witregel"><span> </span></p>
				<p class="calibre1"><span>Met zijn klas defileerde Louis langs het opgebaarde lijk van was met het zwarte lapje voor de ogen, de wijdgesperde neusvleugels waarin propjes watten zaten.</span></p>
				<p class="wp-plat"><span>‘Pak zijn hand vast, Louis,’ zei Maurice’s moeder, ‘ge moet niet benauwd zijn, het was toch uw kameraad.’</span></p>
				<p class="wp-plat"><span>Hij verbeeldde zich dat de hand, koel rubber, van binnenuit kou uitstraalde, dat het besmettelijk was, dat de tere gevelde zeerover de lucht van de dood naar hem toeblies uit de bijna doorschijnende lippen, die zeiden dat ook de sterren vloeibaar waren.</span></p>
				<p class="wp-plat"><span>Maurice’s moeder zat met een elleboog op de rand van de kist. ‘’t Is lijk of dat hij slaapt, hè, Louis?’ Sporen van lippenstift in haar mondhoeken. Daarnet nog bijgewerkt, terwijl ze weet dat haar kind het niet meer kan zien. Tenzij de dag des Oordeels vanavond afgekondigd werd. Ik moet rouwen. Timmer die kist toch dicht. Waar is zijn schrift waarin hij de foto’s van piloten uit </span><span class="wpt-cursief">Der Adler</span><span> plakte? Hij heeft een zweempje van een sarcastisch lachje, merkt men dat niet? Waarom verjaagt niemand die vlieg in zijn nek? Omdat hij het toch niet merkt. En als hij vanuit de hemel naar zichzelf keek?</span></p>
				<p class="wp-plat"><span>‘Dat deed hij zeker,’ zei de Kei een paar dagen later in de kapel, achter hem viel een gespierde Jezus voor de tweede maal in het fresco van Dolf Zeebroeck, een van de beroemdheden van Walle, hij exposeert in Brussel, zijn doods- en geboorteprentjes worden tot in Amerika verkocht, het is modern maar het wordt toch veel gevraagd.</span></p>
				<p class="wp-plat"><span>‘Alhoewel ge dat niet letterlijk moet nemen,’ zei de Kei snel, omdat hij het koppige, lastige, kittelorige van Louis opving. ‘Ge kunt ook denken dat iemand na zijn dood een gedeelte wordt in het geheel van miljarden gedachten en gevoelens die in het Heelal zijn opgenomen, in het Principe zelf en dat dit een zeker bewustzijn niet uitsluit. Maar zoiets schampt natuurlijk op u af. Louis, ge zijt veel te terre-à-terre.’</span></p>
				<p class="wp-plat"><span>‘Het is Maurice die nu terre-à-terre is.’ Louis voelde de slappe lach in zich opwellen en voor het eerst in jaren kreeg hij een klap. Zijn oor gonsde, de tranen sprongen in zijn ogen. Vertroebeld zag hij hoe de Kei een half beschermend, half afwerend gebaar maakte.</span></p>
				<p class="wp-plat"><span>‘Ik ben al weken in staat van doodzonde,’ zei Louis.</span></p>
				<p class="wp-plat"><span>‘Dat wil ik niet horen.’</span></p>
				<p class="wp-plat"><span>‘Maar ge moet! Als zielenherder!’</span></p>
				<p class="wp-plat"><span>‘Wilt ge nog een draai om uw oren?’</span></p>
				<p class="wp-plat"><span>Louis wenkte met zijn beweeglijke wijsvinger. Kom op. Zoals de jongens op de speelplaats deden vlak vóór het opwindend geworstel.</span></p>
				<p class="wp-plat"><span>‘Gedraag u, Louis Seynaeve, bij het altaar.’</span></p>
				<p class="wp-plat"><span>‘Ik geloof al weken niet in God.’ (Omdat jij er dan de vertegenwoordiger, de onblije boodschapper van zou zijn!) ‘Ik heb gisteren nog de hostie in mijn hand uitgespuwd, er een balletje van gedraaid en erop gestampt.’</span></p>
				<p class="wp-plat"><span>‘Ge staat te liegen.’</span></p>
				<p class="wp-plat"><span>‘Ja,’ zei Louis mat. (Want er is een kwaad dat God heet, het heeft doodsengelen, bijvoorbeeld die ene die Maurice heeft opgetild en tegen de ijzeren speerpunt heeft gespietst en die nu rondwiekt, zoekend, kwijlend van het jachtige speuren naar een nieuw vers kind, en er zijn ook de gelaarsde gehelmde getaande engelen in tanks en Stuka’s die mogen doden zonder enige verantwoording.)</span></p>
				<p class="wp-plat"><span>‘Kniel,’ beval de Kei en wees naar een bidstoel. ‘En bid de Heer Jezus een dankgebed dat gij nog in leven zijt.’ Hij stond achter Louis’ rug en legde zijn hand op Louis’ nek. ‘Gij,’ hoorde Louis. ‘Gij!’ Hij wilde overeind komen maar de koele hand drukte. ‘Gij die goed zijt en mooi, een evenbeeld van uw Schepper, gij wilt u aan het kwaad overleveren vanuit een opstandigheid die ik begrijp als geen ander.’</span></p>
				<p class="wp-plat"><span>(De Duitse wetenschap heeft een dodende straal ontwikkeld, die overal doorheen kan, bijvoorbeeld dwars door de baksteen en het plamuurwerk van mijn kamer, die straal is listig gemonteerd op de hoornen bril van die man achter mijn kwetsbare rug en zal mij elk ogenblik vastpinnen.)</span></p>
				<p class="wp-plat"><span>‘Gij zijt onrein. Zoals ik,’ riep Louis in de kapel.</span></p>
				<p class="wp-plat"><span>De vingers knellen om zijn nek. Vastgepind door Ming-de-onverbiddelijke in zijn ruimteschip die net zo kaal is als de Kei en eenzelfde zwart uniform draagt! Louis werd Flash Gordon en draaide zich om, zag een beteuterde radeloze man met een bril scheef op zijn vlezige neus.</span></p>
				<p class="wp-plat"><span>‘Kus mijn kloten, Kei!’ zei Louis en rende langs de moderne kruisweg naar het licht van de open deur. K, k, k, het was een stafrijm, een stapsteen waarop men steunt met de stemme, dixit Guido Gezelle.</span></p>
				<p class="wp-witregel"><span> </span></p>
				<p class="calibre1"><span>Nonkel Robert, opgeleid door slager Spinel van de Doornikse wijk, begon al aardig de knepen van het slagersvak te kennen. Zijn paté was nog wat bitter, te veel lever, maar zijn hoofdvlees daarentegen...</span></p>
				<p class="wp-plat"><span>BoMama zei dat Louis zijn huiswerk moest meebrengen. ‘Als ge hier bij de stoof zoudt zitten en af en toe iets tegen mij zeggen, zou ik al meer dan content zijn.’</span></p>
				<p class="wp-plat"><span>Op de dag dat hij met Nonkel Leon zou vertrekken naar Essen (of was het Bremen?) was Nonkel Florent niet op het station verschenen. Nonkel Leon, buiten zinnen, wou niet alleen vertrekken, maar getuigen hadden getuigd dat Tante Nora haar schijter van een vent letterlijk in de trein had geperst toen de koperblazers het ‘Naar Wijd en Zijd’ aanhieven.</span></p>
				<p class="wp-plat"><span>Andere getuigen fluisterden dat Tante Mona minstens drie keer werd opgemerkt in de tearoom ‘Michelangelo’ met een piepjonge Gefreiter, die haar jas uit- en aangetrokken had als een volleerde gigolo.</span></p>
				<p class="wp-plat"><span>‘Liever een gigolo in mijn bed dan een baksteen.’</span></p>
				<p class="wp-plat"><span>‘O, gij, zotte mus,’ lachte Mama en plots brak haar lach af.</span></p>
				<p class="wp-plat"><span>Peter beweerde dat hij uit betrouwbare bron had vernomen, dat het binnenkort zou rommelen in het Oosten. Alhoewel hij moeilijk kon geloven dat Hitler Stalin zou aanvallen, zoals Mijnheer Tierenteyn zei, ‘want een niet-aanvalspact dat wordt niet op water geschreven’.</span></p>
				<p class="wp-witregel"><span> </span></p>
				<p class="calibre1"><span>Papa werd in de spreekkamer geleid. De wanden waren behangen met dikgeribbeld bruin papier dat antiek leer moest voorstellen. Papa gaf de Eerwaarde Heer Principaal een hand en hoorde het oordeel aan. Zijn zoon was onhandelbaar, een moreel gevaar voor de andere leerlingen want hij trachtte anderen te beïnvloeden. Het College voerde geduld en tolerantie in zijn vlag en had natuurlijk het diepste respect voor de stamvader van de Seynaeves, maar tenzij er een grondige verandering te bespeuren viel in de kortst mogelijke tijd samen met een openbare boetedoening zouden er maatregelen genomen worden, misschien wel de meest drastische. Tenslotte moest men, hoe vooruitstrevend het College ook soms genoemd werd, het reglement van hogere orde respecteren.</span></p>
				<p class="wp-plat"><span>De Kei stond met gekruiste armen bij de schoorsteen, naast het marmeren borstbeeld van Kanunnik Germonprez die het College in </span><span class="wpt-cijfers">1814</span><span> weer tot bloei had gebracht na de schabouwelijke opheffing van de Jezuïetenorde ten jare </span><span class="wpt-cijfers">1773</span><span>, heilige data.</span></p>
				<p class="wp-plat"><span>‘Orde,’ zei Papa. ‘Maar ik wil niets liever dan orde. Ik zal ervoor zorgen dat Louis ogenblikkelijk doet wat gij hem oplegt. Hij is christelijk opgevoed door ons, hij zal het verstaan en als hij het niet verstaat sla ik hem bont en blauw!’</span></p>
				<p class="wp-plat"><span>In de theatrale drift hoorde Louis het gebedel. Van een baviaan om een banaan.</span></p>
				<p class="wp-plat"><span>‘Want van jongs af aan hebben wij dat in de gaten gehouden, Mijnheer de Principaal! Een christelijk leven. Want ge gaat toch niet beweren dat wij hem naar het Sint Jozef-instituut in Haarbeke gezonden hebben om hem daar verkeerd te laten kweken?’</span></p>
				<p class="wp-plat"><span>‘Wat hebt gij te zeggen, Louis?’ vroeg de principaal, een kantoorbediende met een gouden pince-nez.</span></p>
				<p class="wp-plat"><span>‘Antwoord als mijnheer de Principaal u iets vraagt,’ brulde Papa. ‘Hebben wij u niet opgevoed in de eerbied voor het priesterschap?’</span></p>
				<p class="wp-plat"><span>‘Als het Flaminganten waren, ja.’</span></p>
				<p class="wp-plat"><span>Papa wreef over zijn schedel om daar de woedende brand te doven, hij richtte zich smekend tot de Kei die geen kik gaf, hij sloeg zijn handen tegen elkaar, de vingertoppen vormden een ogiefje.</span></p>
				<p class="wp-plat"><span>‘Het is goed dat de Eerwaarde Heren u door en door kennen, Louis, en dat zij verstaan dat gij een rare geestigaard zijt, soms. Hij heeft dat van zijn moeder, Mijnheer de Principaal, ik versta er mij ook niet aan haar, soms, aan haar rare grapjes.’</span></p>
				<p class="wp-plat"><span>‘Gij zoudt beter uw Pasen houden,’ zei Louis vroom.</span></p>
				<p class="wp-plat"><span>‘Mijn Pasen... mijn Pasen...?’ sputterde Papa.</span></p>
				<p class="wp-plat"><span>‘Gij hebt dit jaar uw Pasen niet gehouden.’</span></p>
				<p class="wp-plat"><span>‘Ik? ik? Ik mijn Pasen niet... Maar ik mag doodvallen voor uw voeten, Eerwaarde Heren, als...’</span></p>
				<p class="wp-plat"><span>‘Waar hebt ge uw Pasen gehouden, Papa?’</span></p>
				<p class="wp-plat"><span>‘In Frankrijk,’ riep Papa. ‘Ik ben speciaal naar Rijsel geweest omdat ik mijn Pasen in ’t Frans wilde houden.’</span></p>
				<p class="wp-plat"><span>Dit was zo kras dat de twee ongelovige priesters elkaar aankeken.</span></p>
				<p class="wp-plat"><span>‘Ja, ik weet het, het klinkt raar uit de mond van een overtuigde Vlaming, maar ze hadden mij gesignaleerd dat er in Rijsel een prediker was, een Dominicaan die zo magnifiek kon preken, een tweede Lacordaire als u dat iets zegt...’</span></p>
				<p class="wp-plat"><span>‘Wij hebben er over gehoord,’ zei de principaal zalvend.</span></p>
				<p class="wp-plat"><span>‘Ge bedoelt toch de vriend van Lamennais die na de Revolutie in Marseille verkozen werd voor de Constitutionele Vergadering?’ vroeg de Kei.</span></p>
				<p class="wp-plat"><span>‘Nee,’ zei Papa, ‘ik bedoel de Dominicaan.’</span></p>
				<p class="wp-plat"><span>‘Het is dezelfde,’ zei Louis die de walgelijke mildheid achter de hoornen bril geraden had.</span></p>
				<p class="wp-plat"><span>‘Het is nu gelijk,’ zei Papa, ‘in ieder geval, hij heeft zo magnifiek gepreekt, ik was helemaal in de wolken, ik ben helemaal opgefrist uit de kerk gekomen, ik voelde de grond onder mijn voeten niet meer.’</span></p>
				<p class="wp-plat"><span>Maar het kwaad was geschied, de Seynaeviaanse leugen werd vastgepind als een vlinder tegen het pseudo-Cordobaanse leer, en de principaal zei kortaf dat de zaak in beraad zou gehouden worden, ondertussen mocht Louis de grond van het College niet meer betreden. Voor hoelang? Hij zou bericht krijgen.</span></p>
				<p class="wp-plat"><span>‘De Heer zij met u,’ zei de principaal, de Kei gaf Louis een boek mee, </span><span class="wpt-cursief">Traité de la Considération</span><span> van de heilige Bernardus en zei dat Louis er een resumé van moest maken.</span></p>
				<p class="wp-plat"><span>Onderweg naar huis sjokte Papa zwijgend vlak langs de gevels, alsof de last van de wereld op hem drukte. Thuis zakte hij, even verweesd, in de cosy corner.</span></p>
				<p class="wp-plat"><span>‘Constance, vanaf vandaag geen spek met eieren meer. Vanaf vandaag moet iedere frank hier zes keer omgedraaid worden. Daar heeft dat kind van u voor gezorgd. Want het drukwerk van het College kan ik vanaf nu op mijn buik schrijven. Vanaf vandaag is ’t hier in huis water en brood.’</span></p>
				<p class="wp-plat"><span>‘Met confiture,’ zei Mama. ‘Ik heb juist een potje gekregen vandaag, reine-claudes, van een nieuwe jonge gast, de zoon van een tandarts. Zij doen alles om goed te staan bij mij, want ze weten dat ik het ben die beslist of ze naar Duitsland moeten of niet.’</span></p>
				<p class="wp-plat"><span>‘Ze moeten toch allemaal naar Duitsland na hun opleiding.’</span></p>
				<p class="wp-plat"><span>‘Ge kunt dat rekken en trekken. Als ge maar goed staat met dokter Lausengier. Maar daarvoor moeten ze langs mij passeren.’</span></p>
				<p class="wp-plat"><span>‘Laat mij die confiture eens proeven,’ zei Papa. (Maar hij smeekte: wie moet langs u passeren? Waarom, als ik binnenkom, hef je niet eens je satanisch mooi gezicht van poudre-de-riz naar mij?) ‘Zijn dat reine-claudes?’ Hij smakte. ‘Smaakt meer naar mirabellen.’</span></p>
				<p class="wp-witregel"><span> </span></p>
				<p class="calibre1"><span>Waarom was Nonkel Florent niet komen opdagen, die fatale namiddag dat Tante Nora zo hardnekkig haar man naar het Beloofde Land stuurde en daarna, uit wroeging en om bij te komen van de zenuwen, met twee snikkende vrouwen die hun mannen hadden weggewuifd, naar het dichtstbijzijnde café getrokken was en daar van twee armzalige kleine en zwakke jenevertjes dronken was geworden, en haar enkel had verzwikt? Tante Nora wees dreigend in de lafaard zijn richting. ‘Het is allemaal uw schuld, Florent. Kijk!’ Haar been ging in de lucht. ‘Dat gaat nooit meer genezen. Ik voel het. Ik heb te weinig kalk in mijn benen.’</span></p>
				<p class="wp-plat"><span>‘Ik kan er niks aan doen.’</span></p>
				<p class="wp-plat"><span>‘En ik die zijn valies gemaakt heb,’ zei BoMama. ‘Zijn scheergerief, zijn pyjama’s, zijn ondergoed, zijn arbeidskaart, zijn paspoort, zijn mondharmonica...’</span></p>
				<p class="wp-plat"><span>‘Ik kon niet,’ zei Nonkel Florent.</span></p>
				<p class="wp-plat"><span>‘Hij wilde mij niet alleen laten,’ snerpte Bomama, gehuld in twee drie zwarte stofgebreide sjaals, alsof het sneeuwde buiten en niet dampte van de hitte.</span></p>
				<p class="wp-plat"><span>‘Ik geraakte niet weg. Ik dacht de hele tijd, het is niet mogelijk dat ik daar ga gaan werken.’</span></p>
				<p class="wp-plat"><span>‘Maar ’t is wel goed genoeg voor mijn Leon!’</span></p>
				<p class="wp-plat"><span>‘Nora, uw Leon is gewoon om te werken voor een baas, zijn acht uurtjes te kloppen per dag en voor de rest te dammen en zijn aquarellen te verven. Ik kan dat niet.’</span></p>
				<p class="wp-plat"><span>‘Nee, ge kunt wel op mijn rug leven,’ zei BoMama. ‘Hij heeft vanavond voorzeker een kilo patatten binnen.’</span></p>
				<p class="wp-plat"><span>‘En Louis dan?’ riep Nonkel Florent. Niemand kon zulke lekkere gebakken aardappelen klaarmaken als Tante Hélène. Bruine korstjes, op de rand van aangebrand. Met uiensaus. Louis voelde zijn buik spannen.</span></p>
				<p class="wp-plat"><span>‘Die jongen moet groeien!’ schreeuwde BoMama.</span></p>
				<p class="wp-plat"><span>‘En ik moet krimpen zeker!’</span></p>
				<p class="wp-plat"><span>‘Hij wil zijn lief niet achterlaten.’ BoMama grijnsde alsof zij een tussen haar weinige tanden achtergebleven kruidnagel van de koolsoep proefde, waarvan de geur in huis hing.</span></p>
				<p class="wp-plat"><span>Tante Nora gnuifde. ‘Hij gaat ze toch kwijtspelen. Is ’t nog altijd die Jeannot van de coiffeur?’</span></p>
				<p class="wp-plat"><span>‘Laat Jeannot hierbuiten.’</span></p>
				<p class="wp-plat"><span>‘Ik kwam haar tegen met Thiery de Waelhens, en ’t was geen broer en zuster dat ze speelden.’</span></p>
				<p class="wp-plat"><span>‘Waar?’</span></p>
				<p class="wp-plat"><span>‘In ’t park. ’k Dacht nog in mijn eigen: die twee, ’t moet nog niet lang geleden zijn dat zij elkaar tegengekomen zijn, een zoet muziekje wordt wakker in hun hart.’</span></p>
				<p class="wp-plat"><span>‘Jeannot is te onnozel om te helpen donderen,’ zei Nonkel Florent, en ‘ik denk dat ik beter naar Frankrijk ga. Zij vragen chauffeurs voor de camions voor de Atlantikwal en een chauffeur verdient minstens...’</span></p>
				<p class="wp-plat"><span>‘Florent!’</span></p>
				<p class="wp-plat"><span>‘Ja, moeder?’</span></p>
				<p class="wp-plat"><span>‘Zeg wat dat ge in uw mouw hebt!’ riep BoMama verschrikt en streng.</span></p>
				<p class="wp-plat"><span>‘Ik?’</span></p>
				<p class="wp-plat"><span>‘Ja, gij!’</span></p>
				<p class="wp-plat"><span>‘Van Normandië kunt ge gemakkelijk naar Engeland.’</span></p>
				<p class="wp-plat"><span>De vrouwen waren doodstil. BoMama stak de hoek van een van haar sjaals in haar mond. Nonkel Florent keek Louis doordringend aan, het peukje danste op en neer tussen zijn lippen.</span></p>
				<p class="wp-plat"><span>‘O, gij, godverdomme,’ bracht Tante Nora uit en BoMama sloeg meteen een kruisje.</span></p>
				<p class="wp-plat"><span>‘Louis ge moet zweren dat ge dat aan niemand, niemand...’</span></p>
				<p class="wp-plat"><span>‘Ik zweer het, Nonkel Florent.’</span></p>
				<p class="wp-plat"><span>‘Maar de zee zit vol onderzeeërs,’ zei BoMama, ‘en destroyers.’ Zij kende het woord omdat zij af en toe zeeslag speelde met Louis, op de geruite blaadjes van zijn schrift.</span></p>
				<p class="wp-plat"><span>‘Ik had het kunnen peinzen,’ zei Tante Nora. ‘Eerst mijn Leon zot maken dat hij naar Duitsland vertrekt en dan zelf, lijk al de lafaards...’</span></p>
				<p class="wp-plat"><span>‘Maar als de Duitsers in Engeland binnenvallen, gaan ze u fusilleren!’</span></p>
				<p class="wp-plat"><span>‘Moeder, zij gaan nooit in Engeland geraken.’</span></p>
				<p class="wp-plat"><span>‘Tiens. Heeft Hitler u dat getelefoneerd?’</span></p>
				<p class="wp-plat"><span>‘Als hij direct gegaan was, dan...’</span></p>
				<p class="wp-plat"><span>‘Maar wat hebt ge daar te zoeken, in Engeland?’ vroeg Tante Nora.</span></p>
				<p class="wp-plat"><span>‘Hij wil weg van huis.’ BoMama’s tranen glinsterden. ‘Naar Duitsland of Engeland, het kan hem allemaal niet schelen, als hij maar weg kan van mij. En ik, ik maak nog zijn valies!’</span></p>
				<p class="wp-plat"><span>‘Hij heeft geen ideaal,’ zei Louis.</span></p>
				<p class="wp-plat"><span>‘Ge hebt gelijk, Louis,’ zei Tante Nora. ‘Hij weet niet wat een ideaal is.’</span></p>
				<p class="wp-plat"><span>‘Ik ga geen oog meer toedoen van heel ’t jaar!’ riep BoMama.</span></p>
				<p class="wp-plat"><span>Louis vertelde het aan Mama, die schrok. ‘Wij gaan hem nooit meer weerzien. Een vogel voor de kat. Wij moeten zorgen dat uw Pa het niet te weten komt, hij is in staat om Florent te gaan aangeven op de </span><span class="wpt-cursief">Kommandantur</span><span>.’</span></p>
				<p class="wp-plat"><span>Papa vernam het drie dagen later, zijn broer was verdwenen met vier spelers van Stade Walle. ‘Hij is altijd Engelsgezind geweest, met die Engelse sigaretten, en die Engelse liedjes van Aaiaaiaailoffjoe. Ik wil zijn naam niet meer horen in huis. En ik heb het altijd gezegd dat Stade Walle een club was waar dat er geen eer mee te halen was.’</span></p>
				<p class="wp-plat"><span>De Duitsers gingen niet naar Engeland zoals zij zo tweestemmig hadden gezongen, marcherend in de Oudenaardse Steenweg, maar naar de andere kant, naar Joegoslavië en daarna naar Rusland, op de dag dat Louis zijn eerste golfbroek droeg, een donkerblauwe met groene spikkeltjes.</span></p>
				<p class="wp-plat"><span>‘Het moet voor Hitler een pak van zijn hart zijn dat hij Rusland naar de keel vliegt,’ zei Papa. ‘Want dat samengaan met Stalin, dat was toch tegen zijn gedacht, hij zat daar lelijk mee gewrongen, nu is het in het klare, hard tegen hard. Dat is zo, dat is zoals bij mij, als een man niet regelrecht zijn ideaal kan volgen krijgt hij maagzweren, dat wreekt zich.’</span></p>
				<p class="wp-plat"><span>‘Ben ik uw ideaal?’ zei Mama vrolijk. ‘’t Is ook de eerste keer dat ik dat hoor.’</span></p>
				<p class="wp-plat"><span>‘Onnozel kieken,’ zei Papa, en na een tijdje, bitter, ‘De Engelsman zal content zijn. ’t Is altijd hetzelfde. Heel de geschiedenis van de wereld bewijst het. De Engelsman laat de anderen voor hem opdraaien. Nu zijn het de Russen die de kastanjes uit het vuur halen voor hem. En ’t gaat niet lang meer duren of de Amerikanen springen ook in de dans.’</span></p>
				<p class="wp-plat"><span class="wpt-cursief">‘Le plus beau de tous les tangos du monde,’</span><span> zong Mama,</span><span class="wpt-cursief"> ‘c’est celui que j’ai dansé dans tes bras.</span><span>’</span></p>
				<p class="wp-plat"><span>‘Churchill zal een dubbele whisky drinken vanavond,’ zei Papa gemelijk.</span></p>
				<p class="wp-witregel"><span> </span></p>
				<p class="calibre1"><span>De lange kale priester in zijn parmantig zwart gewaad streek neer als een zwarte gier in een beige keuken van de Seynaeves. Hij wilde niets drinken, hij had niet veel tijd. </span></p>
				<p class="wp-plat"><span>‘Mijn vrouw is er niet,’ zei Papa, ‘zij komt pas later, men doet tegenwoordig veel overuren, met dat geval van Rusland moet de productie natuurlijk op volle toeren draaien.’</span></p>
				<p class="wp-plat"><span>‘Mij hebt ge ook niet nodig,’ zei Louis maar bleef zitten, hij hoopte dat de Kei het boek van Sint Bernardus op de vensterbank zou zien liggen. (Ik lees er elke dag in, Eerwaarde, maar ik heb nog geen tijd gehad om een resumé te maken.)</span></p>
				<p class="wp-plat"><span>‘Ik ben met de fiets gekomen, hij is wel op slot, maar...’</span></p>
				<p class="wp-plat"><span>‘O, zij zouden niet durven, zij weten dat ik...’</span></p>
				<p class="wp-plat"><span>‘In dat geval...’</span></p>
				<p class="wp-plat"><span>‘Ik zou nogal rap...’</span></p>
				<p class="wp-plat"><span>‘Het is maar een fiets maar in deze tijd...’</span></p>
				<p class="wp-plat"><span>‘Ik zou direct weten wie het geweest is, in de Toontjesstraat...’</span></p>
				<p class="wp-plat"><span>(Zijn koude vissen-, nee kikkerogen, edelstenen van kwaad.)</span></p>
				<p class="wp-plat"><span>‘Een sigaartje, Eerwaarde?’</span></p>
				<p class="wp-plat"><span>‘Nee bedankt.’</span></p>
				<p class="wp-plat"><span>‘Maar toch, geneer u niet. Ik krijg ze met hele dozen van mijn schoonbroer. (Nonkel Armand, inspecteur bij de Opsporing van Verborgen Rookgerief, door de boeren van de omtrek overladen met cadeaus.)</span></p>
				<p class="wp-plat"><span>‘Nee, bedankt.’</span></p>
				<p class="wp-plat"><span>‘Neem er dan een paar mee voor mijnheer de Principaal.’</span></p>
				<p class="wp-plat"><span>‘Toch niet. Waarvoor ik gekomen ben, Mijnheer Seynaeve. Mij is ter ore gekomen dat uw vrouw in de </span><span class="wpt-cijfers">erla</span><span> Werke een vrij groot aanzien geniet. Toch wel. Ja, zeker. En om met de deur in huis te vallen. Wat men van een Jezuïet niet verwacht. Mijn vraag is of zij met haar aanzienlijke invloed zou willen... steunen... helpen. Het gaat om een vriend. Als zij hem zou willen aanbevelen. Een verre neef van mij. Ik zou desnoods voor een financiële tussenkomst...’</span></p>
				<p class="wp-plat"><span>‘Maar nooit van zijn leven,’ riep Papa. ‘Het spreekt vanzelf, daar gaan we voor zorgen, zonder één frank. Wij zijn op de wereld om elkander te helpen.’</span></p>
				<p class="wp-plat"><span>‘En zou dit binnen zeer afzienbare tijd...? Mijn vriend, mijn neef werd namelijk opgeroepen voor volgende week al. Met bestemming: Leipzig.’</span></p>
				<p class="wp-plat"><span>‘Maar, Eerwaarde, natuurlijk.’</span></p>
				<p class="wp-plat"><span>‘Hij is zeer werkzaam.’</span></p>
				<p class="wp-plat"><span>‘Als hij door u aanbevolen is, Eerwaarde! Ge moogt op uw twee oren slapen. Dat wordt geregeld.’</span></p>
				<p class="wp-plat"><span>Eindelijk keek de Kei naar Louis, iets deemoedigs in de kwade ogen. ‘O ja, waar ik eigenlijk ook voor gekomen ben, Louis wordt morgenochtend weer op school verwacht.’</span></p>
				<p class="wp-plat"><span>‘Dat is wel,’ zei Papa.</span></p>
				<p class="wp-plat"><span>‘Voor wat hoort wat,’ zei Louis.</span></p>
				<p class="wp-plat"><span>‘Dat is wel. Een kruisje erover en wij beginnen van voren af aan lijk dat er niets gebeurd is, hè, Eerwaarde?’</span></p>
				<p class="wp-plat"><span>‘Ja,’ zei de Kei (handelaar in de tempel).</span></p>
				<p class="wp-plat"><span>‘</span><span class="wpt-cursief">Tu quoque?</span><span>’ zei Louis.</span></p>
				<p class="wp-plat"><span>‘</span><span class="wpt-cursief">Jawohl</span><span>,’ zei de Kei. Voor het eerst zag Louis in het schrale licht van het peertje hoe vermoeid en treurig hij was, in de ban van iets immens dat hem zachtjes verpletterde, zijn schouders waren gekromd, zijn gladgeschoren wangen ingevallen. Ik zal voor hem zorgen.</span></p>
				<p class="wp-witregel"><span> </span></p>
				<p class="calibre1"><span>‘Geen oog toe,’ zei BoMama. ‘Geen minuut. Of wel een halfuurtje tegen de ochtend, als ik toch op moet. Dat ik dat moet meemaken. En niet alleen meemaken maar in vrees en gejaagdheid weten dat het nog veel erger zal worden. Ik die met mijn twee voeten al in het graf sta, althans al met mijn tenen. Het enige wat er mij nu nog kan overkomen is dat ik van puur verdriet omverval en tuimel in mijn graf. </span><span class="wpt-cursief">La tombe finit toujours par avoir raison.</span><span> Als zij mij maar niet verbranden lijk dat het de mode is tegenwoordig, want ge gaat ervoor zorgen dat ze me dat niet lappen, hè jongen? Want tegenwoordig wordt de mens zo rap mogelijk opgekuist, in brand gestoken en weg ermee, een vuilblik met as in de vuilnisbak. Belooft ge me dat ge erop gaat letten? Want ik ben niet zo grootgebracht, ten andere, de arduinen plaat is al besteld door mijn zuster, geen marmer, dat is te veel van kijk-naar-mij, een dode moet niet van zijn neus maken, daar heeft hij heel zijn leven tijd voor gehad, het is allemaal betaald door mijn zuster, Tante Margo van Zegelsem, eeuwigdurende mis op zaterdag en heel het circus, ik geef u nog aflaten cadeau van in mijn graf. Maar dat ik nog zo in angst moet leven, dat had ik nooit durven peinzen, ik die nochtans alles aan mijn broek vaag, of dacht te vagen, het is allemaal die Hielter zijn schuld, nee, ik ben weer te rap en onrechtvaardig, ik ben te oud om de schuld op iemand anders te steken. Kom, kom, wij zijn er toch zelf bij, als er beestigheden gebeuren, allee, allee, ge kunt al zo wel zeggen dat het Onze Lieve Heer zijn schuld is. ‘‘Moeder,” zegt Hélène, ‘‘ge moet eten, ge krijgt geen proteïne genoeg naar binnen, ik ga u naar de weegschaal sleuren dat ge ’t zelf ziet. En uw haar gaat uitvallen, eet tenminste een beetje kalfslever!” En Mona die een hart van steen heeft zegt het ook, ‘‘Moeder, kijk toch in de spiegel, langs uw kaken, al die vellen die daar nu hangen lijk bij een kalkoen.” Hélène is natuurlijk kwaad op mij omdat ik mijn rantsoenzegels aan Mona gegeven heb voor de kleine Cecile, en Nora is kwaad omdat ik mijn ringen en broches naar Foquet de juwelier op de Markt gebracht heb, maar ik kon onze Florent toch niet laten weggaan zonder centen, het is al wreed genoeg dat hij in Engeland zit, moet hij daarbij nog verhongeren ook? ‘‘Wij hebben recht op die bijous,” zegt Mona, ‘‘’t moet gelijk verdeeld worden!” Ik zeg: ‘‘Watte? Wat moet er verdeeld worden, die diamantjes de grootte van een vliegenstront die ik ooit van uw vader gekregen heb?” “Nee,” zegt ze, ‘‘die broche, ’t is niet voor de geldwaarde maar voor de sentimentele waarde, dat had in de familie moeten blijven!” Ik zeg: ‘‘Watte? die broche, ik heb ze van uw vader gekregen omdat ik wilde weglopen van hem op ’t moment dat ik die affaire met Alice ontdekt heb, die schoolmeesteres, die regentes wilde worden en de steenuil geloofde dat ze hem gaarne zag.” “En die medaillon?” zegt ze. Ik zeg: ‘‘Welke medaillon? Ge moogt hem hebben!” “Maar Foquet op de Markt heeft hem al,” zegt ze. ‘‘Wel, ge moogt hem terughalen, ik zal u ’t geld geven.” “Laat maar,” zegt ze, ‘‘’t is alleen maar dat ik die medaillon heel mijn leven gezien heb lijk iets dat de liefde wilde laten zien tussen Vader en gij, want er zat toch een fotootje ingeplakt van Vader als baby?” Ik zeg: ‘‘Maar Mona, arm schaap, dat is uw vader niet als baby!” “Ik dacht het,” zegt ze. Ik zeg: ‘‘Het wordt tijd dat ge naar de oogmeester gaat, ’t was een fotootje van onze Marie-Hélène zaliger als baby. Nee, niet Marie-Hélène zaliger, mijn kindje, maar Marie-Hélène, mijn zuster, God hebbe haar ziel.” Ze zeggen dikwijls: ‘‘De kinderen gaan vóór alles en een mens ziet altijd de oudste het liefst en de jongste,” maar ik geloof dat ik het liefst mijn zuster gezien heb, ik heb er tenminste het meeste hartzeer van gehad. Zij kon niet goed mee op school, onze Marie-Hélène, een beetje lijk onze Robert, ook geen feniks op school, en ons moeder dacht: ‘‘dat kind moet toch iets leren in het leven, misschien dat we er een naaister kunnen van maken”, en ze stuurde haar naar de Christiaensen waar dat ze meisjes leerden naaien, dat was op een boerenhof waar ze boven kleine chambrettes gemaakt hadden en Marie-Hélène was daar content. Nu was er daar een meisje, Solange, dat geen Vlaams sprak, met een vader die violist was en altijd in vreemde landen zat met zijn orkest en haar ouders waren gescheiden, geloof ik, enfin die moeder keek niet meer om naar dat kind en het treurde, en Madame Christiaens zegt: ‘‘Gij, Marie-Hélène, gij die schoon Frans spreekt, bemoeit u een beetje met Solange, dat dat kind een beetje aanspraak heeft want ik heb de indruk dat ze wegkwijnt.” Nu kon dat meisje niet slapen ’s nachts. Ze hoorde de luiken slaan tegen de gevel als het waaide en zij kruipt bij onze Marie-Hélène in bed, omdat ze benauwd was en niet kon slapen. Onze Marie-Hélène komt thuis na een week en zegt tegen ons Moeder, ‘‘Moeder,” zegt ze, ‘‘vertelt gij dat eens aan Christiaens, want ik durf dat niet, dat Solange zo haar eigen tegen mij plakt ’s nachts, en zij zweet zo, zij is elke nacht kletsnat en ik durf dat niet zeggen maar ik ben d’r vies van, want ik word zelf ook zo nat.” Enfin, om het kort te trekken, van ’t een komt ’t ander, ze laten Solange onderzoeken en ja, ventje, wat raadt ge? Tuberculose. Zij onderzoeken Marie-Hélène en ja, zij heeft het ook. Maar dokter Martens, onze dokter, een simpele huisdokter maar een treffelijke mens, die lang in de Kongo gezeten had, zegt: ‘‘Tuberculose? Dat bestaat niet. Waar zijn uw gedachten? Dat bestaat niet. Zie ze daar eens zitten onze kloeke Marie-Hélène, wat weegt ze? Misschien achtenzestig kilo, kijk naar die roze kaken, een echte Demarchie, en de Demarchies krijgen geen tuberculose, ge zijt mis!” En de onderpastoor zegt tegen ons moeder, hij sprak met een schlisselke: ‘‘Madame, ’t isch schimpel, dat meischje isch schimpel ondervoed, scheg aan de Christiaenschen dasche dat meischje alle morgensch schpek met eieren moeten geven.” Ons moeder zegt dat natuurlijk, de Christiaensen waren zelfs nog geaffronteerd, maar, wat raadt ge? Marie-Hélène wordt niet beter en ons moeder houdt haar thuis, zij let er op, spek met eieren en schoon rood vlees en af en toe een glas Bourgogne om bloed te kweken, maar nee, zij had altijd koorts, zij liep ongemakkelijk, en op een dag zegt ze: ‘‘Moeder, ik ga naar het lof, naar de biecht!” Maar dat was omdat ze heel de dag opgesloten gezeten had, zij wilde verse lucht hebben, dat verstaat ge toch? En zij loopt tot aan de Viersprong en daar kan zij geen voet meer voor de andere zetten, zij valt binnen bij Hortense van de café ‘De Viersprong’. ‘‘Hortense, geef mij een limonade als ge wilt, ik verga van de dorst, maar zeg het alsjeblieft niet aan mijn vader, want ik ben zogezeid naar het lof en ik heb geen geld bij mij!” Hortense zegt: ‘‘Och kind, als uw vader komt kaarten, ga ik wel een limonadeke op zijn rekening zetten, hij zal het nooit gevoelen!” En ze komt thuis. Ons moeder zegt: ‘‘Marie-Hélène, gij zweet zo!” Maar ze gaat recht naar haar kamer die ze met Ariane deelde in die tijd en wij horen haar niet meer en ons moeder zegt na een tijdje tegen mij: ‘‘Agathe, roep uw zuster,” en ik roep: ‘‘Marie-Hélène, ge moet direct komen, uw pap staat gereed, ge moet uw pap komen eten.” Geen antwoord. Ik ga naar boven en wat zie ik? Zij ligt in haar bed en haar kleren lagen op de grond gesmeten, zij die zo consciëntieus was en altijd zo voorzichtig met haar kleren,</span></p>
				<p class="wp-plat"><span>wacht een minuutje, ’t pakt aan mijn hart, wacht een minuutje, ventje, waar is mijn zakdoek?</span></p>
				<p class="wp-plat"><span>’t is zo lang geleden en</span></p>
				<p class="wp-plat"><span>een momentje</span></p>
				<p class="wp-plat"><span>ik zeg: ‘‘Moeder, ge moet zelf komen,” en ons moeder, zij wist niet beter, zij was van de oude stempel roept: ‘‘Luie konte, ’t is niet omdat ge een beetje ziek zijt dat ge </span></p>
				<p class="wp-plat"><span>dat ge”</span></p>
				<p class="wp-plat"><span>o, ventje, ons moeder heeft er de rest van haar leven om geschreid,</span></p>
				<p class="wp-plat"><span>veel meer dan ik nu, veel meer –</span></p>
				<p class="wp-plat"><span>Want ons moeder heeft haar dan geslagen, op elke kaak, met haar volle hand en ze riep: ‘‘Raap uw kleren op” en zij heeft het gedaan, Marie-Hélène, die duts van onze Heer, haar kleren schoon over een stoel gehangen</span></p>
				<p class="wp-plat"><span>een momentje</span></p>
				<p class="wp-plat"><span>en ze kroop dan weer in bed en ons moeder had er toch spijt van, ze ging weer naar boven en bracht haar de pap, maar Marie-Hélène kon er niets aan doen, ze spuwde het allemaal uit op de edredon, en dokter Martens zegt: ‘‘Ik heb er toch geen goed oog op.” Want de ziekte was te ver gezet, Marie-Hélène was eigenlijk te kloek en omdat ze zo kloek was heeft die virus zich op haar hersenen gezet, zij begon dingen in de plafond te zien, ‘‘dáár, Agathe, ziet ge dat niet, een oude vent die krom loopt!” en zij werd kwaad op mij omdat ik het niet zag. ‘‘Geef mij de ragebol, direct!” riep ze, ‘‘direct!” en met de ragebol toonde ze ’t. Ook op de vloer, op de balatum die gemarmerd was zag ze leeuwen en draken en oude kromme venten. ‘‘Maar Agathe toch, wilt ge ’t niet zien misschien?” en zij wilde dat ik calqueerpapier ging halen waarmee wij patronen knipten om het op die kromme oude venten en beesten te leggen en ze af te tekenen, en dan is zij razend geworden, zij klauwde naar de mensen, ook naar mij. Dokter Martens zegt: ‘‘D’r zou eigenlijk een specialist uit Brussel bij moeten komen,” maar wij hebben die specialist niet laten komen en dan was ze dood en ons Moeder heeft er onze Gerard bij gehaald die juist buiten gesmeten was uit de school van de Broeders van Liefde en zij zei: ‘‘Kijk maar goed naar uw zuster, kijkt, dat ge beter uw best doet op school” en hij buigt naar haar om haar een laatste kus te geven, maar hij werd weggetrokken, weggestampt door onze Honoré, die lompe dikzak die nu majoor is, ge moet niet vragen waarom dat ’t Belgisch leger de </span><span class="wpt-cijfers">10</span><span>de mei in mekaar gezakt is, en Honoré liet zijn eigen plat op het doodsbed vallen, boven op het lijkje, schreeuwend en tierend: ‘‘Vergiffenis, vergiffenis,” want hij had haar zijn liefde verklaard, de dikke vette stomme Jan-mijn-voeten, we hebben later briefjes gevonden, in haar kast, die hij haar schreef. ‘‘Adieu, je pars, mais dans mon coeur j’emporterai le souvenir de tes beaux yeux, de tes baisers” en ik zeg hem: ‘‘Wat betekent dat, apenjong?” “O,” zegt hij, ‘‘dat is de tekst van een liedje dat zij mij gevraagd had.” Ik zeg: ‘‘O ja, en die andere briefjes: ‘Ik zal u altijd beminnen al moest de hemel naar beneden komen’ en hier: ‘Gij en gij alleen zijt mijn licht op aarde?’ Naar uw eigen zuster, vet kalf!”</span></p>
				<p class="wp-plat"><span>‘‘Ik schreef dat als ik weg moest,” zegt hij, ik zeg: ‘‘Weg?” “Ja,” zegt hij, ‘‘zij kon niet verdragen dat ik te lang weg bleef.” Ik zeg: ‘‘Wanneer?” “O,” zegt hij, ‘‘als ik naar de beenhouwer moest of naar de bakker om boodschappen te halen,” zij zei: “Schrijf mij iets, dan kan ik me bezig houden terwijl dat ge weg zijt...’”</span></p>
				<p class="wp-witregel"><span> </span></p>
				<p class="calibre1"><span>In café ‘Groeninghe’ wordt menig glas geheven op de kruisvaart, in de vorm van Blitzkrieg, tegen de Kalmukken.</span></p>
				<p class="wp-plat"><span>In café de ‘Rotonde’ zei mijnheer Santens, kolenhandelaar, aan de bridgetafel: ‘Kruisvaart? Ik weet dat nog niet zo goed. Het avondland wordt door de bolsjewisten bedreigd, dat is waar, maar ook nog door andere heidense machten.’</span></p>
				<p class="wp-plat"><span>‘Mijnheer Santens, de muren hebben oren,’ zei Peter langs zijn neus weg. Mijnheer Tierenteyn rangschikte zijn kaarten op tafel, bestudeerde ze en staarde toen in de steppe, de toendra. ‘Napoleon, Napoleon,’ zei hij. ‘Alsjeblieft, Mijnheer Tierenteyn, niet zo luid,’ zei Peter.</span></p>
				<p class="wp-plat"><span>En is er ook sprake van een afzonderlijke Staat Vlaanderen. De </span><span class="wpt-cijfers">vnv</span><span>’ers zijn er tegen, die willen Groot-Nederland (alsof de Hollanders daar zo zot zouden van zijn, in één keer al die katholieken in hun nest). De Dinaso’s zijn ertegen, die willen het Boergondisch Rijk. DeVlag is er tegen want die willen ons inlijven in het Groot Duits Rijk, dat straks het Groot Europees Rijk zal worden en nog strakser een Groot Duizendjarig Wereldrijk. Wie wil er dan die afzonderlijke Staat Vlaanderen? In ieder geval is er een die dat wil: Papa, bij coiffeur Felix.</span></p>
				<p class="wp-plat"><span>‘Opdat wij eindelijk na al die eeuwen dat wij geknecht en gekoeioneerd geweest zijn, een keer onder ons zouden zijn. Maar dan onder een vastberaden leiding die weet waar we naar toe gaan, eindelijk. Niet zoals in het België van gisteren dat twaalf regeringen gehad heeft in zes jaar tijd en geen van die regeringen is reglementair omvergesmeten door het Parlement. Nee, ’t was elke keer dat zottemansspel van ‘‘Ach, gij liberalen, gij profiteert van die combine, ’t is goed, wij nemen ontslag” of ‘‘Aha, gij socialisten, gij steekt zoiets uit met steekpenningen, wel dan trekken wij eruit.” En pardaf, daar lag er weer een regering op haar gat, en het enige waar ze in overeenkwamen was hoeveel postjes ze aan hun vrienden konden toespelen. Zet gij u daar, dan zet ik mij hier, de stoelendans!’</span></p>
				<p class="wp-plat"><span>‘Ach, hoe zoudt ge zelf zijn?’ zei Felix de coiffeur en hij zeepte Peter in.</span></p>
				<p class="wp-plat"><span>‘Een straffe hand. Maar een intelligente hand en een gevoelige hand,’ zei Papa.</span></p>
				<p class="wp-plat"><span>‘Dat zijn veel handen voor één mens,’ zei een rekenaar.</span></p>
				<p class="wp-plat"><span>‘Staf, zo’n postje als leider van Vlaanderen, dat zou nog iets voor u zijn,’ zei een grapjas.</span></p>
				<p class="wp-plat"><span>‘Hij zou direct de oorlog aan Brussel verklaren,’ zei een strateeg.</span></p>
				<p class="wp-plat"><span>‘Brussel is altijd een Vlaamse stad geweest!’</span></p>
				<p class="wp-plat"><span>‘Dat gaat ge daar in ’t Frans moeten uitleggen,’ zei een practicus.</span></p>
				<p class="wp-plat"><span>‘Ik zou er het Vlaams inkloppen!’ brieste Papa.</span></p>
				<p class="wp-plat"><span>‘Staf, ge zijt in de lijm aan ’t schijten,’ zei Felix de coiffeur. Papa keek hulpeloos naar het stenen gerimpeld gezicht van zijn vader in het sneeuwwit schuim.</span></p>
				<p class="wp-witregel"><span> </span></p>
				<p class="calibre1"><span>Mama bracht een cadeau mee voor Louis van haar baas, Dokter Lausengier. Een Tintenkuli, met een beweeglijk naaldje als pen. Papa bekeek de pen.</span></p>
				<p class="wp-plat"><span>‘Dat zit nogal in mekaar! Het lijkt niks maar het is aërodynamisch, daar zijn ingenieurs mee bezig geweest en niet de stomste. Een Tintenkuli, de koelie van de inkt. De Duitsers, dat zijn ingenieurs en dichters tegelijk.’</span></p>
				<p class="wp-plat"><span>‘Wat vindt ge ervan, Louis, ge zegt niks.’</span></p>
				<p class="wp-plat"><span>‘Maar ik ken die mens niet, Mama, waarom geeft hij mij een cadeau?’</span></p>
				<p class="wp-plat"><span>‘Zomaar.’</span></p>
				<p class="wp-plat"><span>‘Omdat ge het kind zijt van zijn secretaresse,’ zei Papa, ‘is dat zo abnormaal?’</span></p>
				<p class="wp-plat"><span>‘Mag ik hem zeggen dat ge er blij mee waart?’</span></p>
				<p class="wp-plat"><span>‘Ja, Mama. Natuurlijk.’</span></p>
				<p class="wp-plat"><span>‘Zeg aan mijnheer de Lausenier dat Louis op zijn hurken zat, zijn handjes samenklapte en blafte: Danke Schön.’</span></p>
				<p class="wp-plat"><span>‘Staf, wees eens serieus.’</span></p>
				<p class="wp-plat"><span>‘Gij zoudt die mens op een avond bij ons moeten vragen, voor een glaasje,’ zei Papa nadenkend.</span></p>
				<p class="wp-plat"><span>‘Maar we hebben niks in huis.’</span></p>
				<p class="wp-plat"><span>‘Dan ga ik een fles halen in café ‘’t Pennoen’. Wat drinkt hij ’t liefst? Schnaps?’</span></p>
				<p class="wp-plat"><span>‘Courvoisier.’</span></p>
				<p class="wp-plat"><span>‘Wel, vrijdagavond bijvoorbeeld.’</span></p>
				<p class="wp-plat"><span>‘Vrijdagavond kan niet, want dan is er een diner voor de Generalkommissar van de Rüstungsarbeit in ‘‘Het Wallensteen”.’</span></p>
				<p class="wp-plat"><span>‘Zondag dan.’</span></p>
				<p class="wp-plat"><span>‘Hij komt niet gaarne bij Belgen thuis, Staf.’</span></p>
				<p class="wp-plat"><span>‘Wij zijn geen Belgen, Constance, wij zijn Vlamingen, dat wil zeggen van een Germaans broedervolk.’</span></p>
				<p class="wp-plat"><span>‘Hij wil zich niet opdringen. Geloof ik.’</span></p>
				<p class="wp-plat"><span>‘Maar hij is welgekomen! Stel dat ik in zijn plaats zou zijn, ver van mijn heimat, ik zou het toch appreciëren.’</span></p>
				<p class="wp-plat"><span>‘Ik denk dat hij niet wil, vanwege de praat van de geburen en zo.’</span></p>
				<p class="wp-plat"><span>‘’t Is toch wreed in de oorlog,’ zei Papa. ‘De beste bedoelingen vallen in het water in de oorlog.’</span></p>
				<p class="wp-witregel"><span> </span></p>
				<p class="calibre1"><span>Ogenschijnlijk gedroeg de Kei zich tegenover Louis als tegenover de andere leerlingen, maar hij stelde iets uit, bereidde zijn nekslag voor, ook op dit ogenblik, terwijl hij heen en weer schreed, kaarsrecht in zijn toog, ook toen hij even naar de bloedende gipsen voeten van de Gekruisigde staarde, waarschijnlijk de argumenten bedenkend die hij tegenover diegenen zou stellen die beweerden dat er geen spijker aan te pas gekomen is op Golgotha en dat men bij een kruisiging handen en voeten vastbond.</span></p>
				<p class="wp-plat"><span>Er heerste een lome inerte sfeer in de klas omdat de leerlingen, die dit vrij gauw konden onderscheiden, wisten dat de les er niet een was waarin men moest opletten, leren onthouden, omdat de Kei hen daar ooit over zou ondervragen, maar een van die expedities in niemandsland, waarin de Kei in een monotoon gemompel, kaarsrecht, letterlijk over hun hoofden preekte, geen vraag of tussenkomst verwachtte. Er is geen touw aan vast te knopen, het zijn oprispingen, verwijzingen naar een domein onnaspeurbaar ver van elk mogelijk lesrooster.</span></p>
				<p class="wp-plat"><span>De Kei is er van hogerhand al voor berispt, maar kan het blijkbaar niet laten, dit delirium, dat Louis weigert te volgen niettegenstaande hij voelt dat het voor hem, als enige, bestemd is.</span></p>
				<p class="wp-plat"><span>Toen stond de Kei voor het kruisraam. In de linkerbenedenhoek, achter het vuil glas waaiden de takken en twijgen en sprietjes van het schraal boompje, waarvan de bast onzichtbaar bleef evenals het beschermend ijzeren hek waarop de onhandig hangende Maurice de Potter werd gekruisigd. ‘Dat alleen een god ons redden kan,’ zei de Kei. Het klonk als een besluit van zijn betoog, maar zo klonken al zijn zinnen, alsof hij buiten adem was bij elke uitweiding, naar lucht hapte als bij waterpolo. ‘Wij moeten hem voorbereiden in onze gedachten en </span><span class="wpt-cursief">in poeticis</span><span>. Zodat wij straks, misschien heel gauw, voorbereid zijn op zijn verschijning en beschikbaar’, en dan noemde hij God (zoals gewoonlijk de laatste weken) bij zijn joodse naam, niet Jehovah, wat een verbastering, een misverstand is, maar Jahweh, en het Vlaams in die jammerkreet, dat </span><span class="wpt-cursief">wee</span><span> van </span><span class="wpt-cursief">Ja! Wee!</span><span> klonk boers en platvloers. De Kei richt regelrecht een kool-git-minerale blik op mij, </span><span class="wpt-cursief">in poeticis</span><span> noemt men dat: karbonkels, want hij heeft zich onbeschaamd avontuurlijk buiten deze stoffige kooi met leerlingen gewaagd om zijn vriend en neef en evennaaste en pluto-aristocratische beschermeling aan de zorgen van Mama toe te vertrouwen, dit vertrouwen is zonderling, wat heeft hij de laatste tijd?</span></p>
				<p class="wp-plat"><span>‘Beschikbaar zijn, ook voor zijn afwezigheid in ons verval.’</span></p>
				<p class="wp-plat"><span>Binnen in zijn priesterkleed leek het staketsel broos geworden. Hij bewoog, alhoewel steeds stram als een officier, trager, behoedzamer, als een slaapwandelaar, hij slaapt niet voldoende.</span></p>
				<p class="wp-plat"><span>‘Hoe hem te bereiken? Alleen door de tussenkomst van mensen, dit kan niet genoeg beklemtoond worden in deze barre tijd, ikzelf heb dit nog maar kortelings totaal ervaren, alleen de mensen kunnen hem een naam geven en onder de mensen de meest vernederden, want dat vergat Eckart die zei: ‘‘Hij verschijnt slechts als alle mensen hem noemen,” vergat het of kon zich geen idee vormen van wat de mensen ooit voor beesten zouden worden, allen, want allen zijn schuldig de dag van vandaag, allen.’</span></p>
				<p class="wp-plat"><span>(Peter zei langs zijn neus weg: ‘Kei, de Collegemuren hebben oren.’)</span></p>
				<p class="wp-plat"><span>‘Wij mogen hem alleen in de woestijn verwachten, in dat geval is hij nabij, want de woestijnen worden vermenigvuldigd al lijkt de overheersende dimensie om ons heen die van de uitbreiding, de veelheid te zijn waarin de beestachtige kudde overheerst en de tot theorie verheven middelmatigheid.’ (In godsnaam, ga niet verder, stil, sst, suste, siste Peter ver weg.)</span></p>
				<p class="wp-plat"><span>De Kei’s slaapwandelende woorden hadden de vorm van zijn gemanicuurde vingers en die streelden over Louis’ wang, raakten de dons naast zijn oren, en de Kei sliep staande terwijl de wiegende zachte dreun verder uit hem bleef vloeien, en de herfstzon werd warmer, vliegen zwermden om Louis’ slapend voorhoofd, het waren fonkelende strontvliegen want Vlieghe was erbij.</span></p>
				<p class="wp-witregel"><span> </span></p>
				<p class="calibre1"><span>Toen de Duitse cohorten in marspas door de Leiestraat en op de Grote Markt voorbijkwamen vond Louis met moeite zijn eerste opwinding terug, dit mengsel van vrees en verrukking dat hem vervulde toen zij, allen van dezelfde leeftijd, allen met hetzelfde bronzen gezicht (jongens eigenlijk, iets ouder dan hij), de stad Walle binnentrokken ‘als door de boter’, zei Tetje. Nu leken het gedresseerde mannen, voor de goede zaak in uniform gehesen. De aanslag en de overval op België waren achter de rug. Omdat er geen vijand tegenover hen stond was hun katachtige woeste springensklare drift uitgeblust. Hij voelde zich vaag bedrogen door deze gewone mannen in Feldgrau. Alsof zij toen, in die zinderende meidagen vol schroot en kreten, een loze entree hadden gemaakt in een operette, met majoretten in doodshoofdpetten. Nu waren de doodshoofdengelen in de sneeuw en het ijs ingezet, om de Tartaarse moezjiks, die opgehitst werden door goddeloze volkscommissarissen, uit te roeien.</span></p>
				<p class="wp-plat"><span>In de met middeleeuwse spijkers beslagen eikenhouten poort van het stadhuis waarboven een Leeuwenvlag en twee hakenkruisvlaggen hingen was een deurtje uitgesneden.</span></p>
				<p class="wp-plat"><span>Nu of nooit. Nu.</span></p>
				<p class="wp-plat"><span>Louis trok het deurtje open en vond op de binnenplaats het paneel met de Sol-rune, zege en zon, met de gotische letters Nationaal Socialistische Jeugd Vlaanderen. Hij betrad de door monniken, krijgers en magistraten sinds eeuwen afgesleten blauwgranieten treden, in de richting van het geluid dat als de onregelmatige echo van zijn bonzend hart weerklonk, men sloeg met vuisten tegen een gecapitonneerde wand.</span></p>
				<p class="wp-plat"><span>Een sproetige jongen in een groen hemd met zwarte stropdas zat aan een tafeltje met tijdschriften en folders onder het portret van de Führer in zijn ijzeren harnas. Hij zei ‘Heil Vlaanderen!’ – ‘Heil Vlaanderen,’ zei Louis en dan de zin die hij de laatste dagen voor de spiegel had gerepeteerd: ‘Seynaeve, Louis, komt zich melden bij de </span><span class="wpt-cijfers">nsjv</span><span>.’ De jongen kruiste zijn harige armen, monsterde de rekruut, kwam overeind, trok de pijpen van zijn korte broek naar omlaag en verdween. Op het tafeltje lagen: ‘Zingende Vendels’, ‘Kamp om Volkse Waarden’, ‘De Dietse Toekomst’. Ik heb de stap gedaan, de eerste. Zonder hulp of voorspraak of raadpleging van iemand. Als dat geen overtuiging is.</span></p>
				<p class="wp-plat"><span>‘Maar het is niet wáár! Maar kijk eens wie we daar hebben!’ Een joviale, zwaargebouwde jongeman in zwarte rijbroek met laarzen en kakivest wiens volblond gezicht Louis bekend voorkwam, waarschijnlijk omdat hij op Carl Raddatz in </span><span class="wpt-cursief">Stukas</span><span> leek, kwam dichterbij. Het was de jongeman die Louis af en toe zag op weg naar school, in een lichtgrijs driedelig pak in de schoenenwinkel Genevoix van de Onze Lieve Vrouwestraat.</span></p>
				<p class="wp-plat"><span>‘Genevoix. Schaarleider. Gij zijt toch de jongste van de drukker Seynaeve?’</span></p>
				<p class="wp-plat"><span>‘Ik ben enig kind.’</span></p>
				<p class="wp-plat"><span>‘Is het uw grootvader die u stuurt?’</span></p>
				<p class="wp-plat"><span>‘Nee. Ik kom mij aanmelden, Schaarleider.’</span></p>
				<p class="wp-plat"><span>‘En uw grootvader...’</span></p>
				<p class="wp-plat"><span>‘Die heeft hier niks mee te zien,’ zei Louis snibbig. (Meteen mijn positie bepalen.) De toon beviel de sproetenjongen niet. Een Hottentot.</span></p>
				<p class="wp-plat"><span>‘Hoe heet ge?’</span></p>
				<p class="wp-plat"><span>‘Seynaeve Louis.’ (Ik heb me toch al reglementair gemeld!)</span></p>
				<p class="wp-plat"><span>‘Wel godverdomme.’ De leider sloeg zijn handen in zijn lenden, ging wijdbeens staan, niet ongelijk aan Mussolini in het filmjournaal en raakte met gestrekte vuist Louis’ maagstreek in een vertraagde hoekslag. Het deed geen pijn, de jongeman had zijn slag afgeremd.</span></p>
				<p class="wp-plat"><span>‘Direct, direct de buikspieren spannen, direct als ge mijn hand ziet vertrekken.’</span></p>
				<p class="wp-plat"><span>‘Ik zag haar niet.’</span></p>
				<p class="wp-plat"><span>‘Allicht niet,’ zei Genevoix.</span></p>
				<p class="wp-plat"><span>In een stoffig zaaltje met Romaanse bogen dat Louis van ansichtkaarten herkende, zaten vijf jongens in turnkledij schrijlings op de grond en duwden hun gezicht in hun kruis, handen in de nek. Blazend telden ze hardop, zij waren tot drieëntwintig gekomen, één van hen kon het tempo moeilijk bijhouden, hij heette Haegedoorn en zat in de Vierde Latijnse, hij haalde de vijftig niet, bleef amechtig, verdwaasd zitten.</span></p>
				<p class="wp-plat"><span>Genevoix stelde Louis voor. Twee van de jongens trachtten zijn hand te vermorzelen, Haegedoorn zei: ‘Seynaeve, wie had dat gedacht?’ Toen moesten ze gehurkt zitten en luisteren naar de Schaarleider die – waarschijnlijk een ijzeren programma afwerkend want hij keek aldoor op zijn polshorloge – een lezing gaf over runen, tekens waarvan wij door ons achterlijk opvoedingssysteem nooit de grandioze betekenis hebben leren kennen. Het was vreemd dat een Schaarleider dit nog moest uitleggen. Een kind wist toch dat runen, van het gotisch </span><span class="wpt-cursief">runa</span><span> (wat betekent: ‘verloren dingen’), door de Scandinaviërs gebruikt werden om bij hun God te geraken. De Schaarleider noemde het: ‘het schrift om bij het Centrum van hun Wezen te geraken.’ Zo kon je ’t ook formuleren. De Schaarleider consulteerde af en toe een grauw boekje en zei dat Odin, vanaf de berg, waar hij leefde tussen doodsstrijd en wedergeboorte, sprak: ‘Ik heb de runen geheven, de twijgen waarin de tekens van het Noodlot geschreven staan. </span><span class="wpt-cursief">Verstanden</span><span>, Bosmans?’</span></p>
				<p class="wp-plat"><span>Bosmans, een tengere, armoedig ogende jongen, ongetwijfeld uit de Toontjesstraat, knikte verschrikt.</span></p>
				<p class="wp-plat"><span>‘Vertel het dan op uw toer. Hoe zult ge het, als ge Stormer geworden zijt, doorgeven aan de Knapen? Begin maar, bij Seynaeve.’</span></p>
				<p class="wp-plat"><span>Bosmans keek Louis aan met een hatelijke ratachtige blik. ‘Die Odin heeft twee raven en die vertellen hem van alles, een paard met acht voeten en twee wolven, hij heeft maar één oog en meestal ziet ge zijn aangezicht niet dat hij wegsteekt onder een brede hoed.’</span></p>
				<p class="wp-plat"><span>‘Bosmans, wij zijn hier niet om te lachen. Het ging over runen!’ brulde de Schaarleider. ‘</span><span class="wpt-cursief">Verstanden</span><span>?’</span></p>
				<p class="wp-plat"><span>‘Ah, ja. Wel, die Odin kent de runen.’</span></p>
				<p class="wp-plat"><span>‘Allicht!’</span></p>
				<p class="wp-plat"><span>‘Omdat hij negen dagen aan een boom gehangen heeft zonder eten of drinken.’</span></p>
				<p class="wp-plat"><span>‘En gekwetst door een speer,’ zei Haegedoorn.</span></p>
				<p class="wp-plat"><span>‘Over de runen, Haegedoorn!’</span></p>
				<p class="wp-plat"><span>‘Die Odin,’ zei Bosmans, lam, ‘heeft de runen geslagen, eh, van de tekens, eh, van het Noodlot, eh, in de wortels.’</span></p>
				<p class="wp-plat"><span>‘Wortels,’ zei de Schaarleider, ‘Bosmans, is de mens een groente?’ Men lachte. Louis ook. Genevoix, de leider, was een kameraad. Hij zuchtte.</span></p>
				<p class="wp-plat"><span>‘Gaan we wat schermen, Schaarleider?’ vroeg een van de potige jongens.</span></p>
				<p class="wp-plat"><span>‘Mansveld, eerst komt de theorie. En daarbij, ik ben het die hier orders geeft!’</span></p>
				<p class="wp-plat"><span>‘Jawel, Schaarleider.’</span></p>
				<p class="wp-plat"><span>Genevoix keek op zijn polshorloge en toen in zijn grauw boekje. ‘Wat zegt de Proclamatie van Kortrijk? Het is wel een vraag die alleen aan Stormers moet gesteld worden, maar ik vraag haar aan u.’</span></p>
				<p class="wp-plat"><span>Niemand wist het, Louis had er nooit van gehoord. Hadden de overwinnaars van </span><span class="wpt-cijfers">1302</span><span> na de Guldensporenslag in Kortrijk iets uitgeroepen, een soort onafhankelijk graafschap?</span></p>
				<p class="wp-plat"><span>‘Eén volk één jeugd!’ riep Genevoix. ‘‘‘De gemeenschap welke wij opbouwen zal geen parasieten kennen. Maar volwaardige elementen in het raderwerk van ons volksleven. Elke kastegeest en partijpolitiek moet onver-bid-delijk uit de weg worden geruimd.” Dat zei onze jeugdleider, dokter Edgar Lehembre, en ik stond op een meter van hem. Zijn er vragen?’</span></p>
				<p class="wp-plat"><span>Omdat niemand iets zei en het onbeschoft was om de Schaarleider geen antwoord te geven en omdat hij maar meteen een indruk van onversaagde manmoedige knaap-uit-één stuk wou maken, zei Louis: ‘In het College zegt men dat de </span><span class="wpt-cijfers">nsjv</span><span> tegen het katholicisme is. Wat moet ik daar op antwoorden?’</span></p>
				<p class="wp-plat"><span>‘Wie zegt dat? Wie is die </span><span class="wpt-cursief">men</span><span>?’ Genevoix’ vol gezicht werd roze.</span></p>
				<p class="wp-plat"><span>‘Leraars.’</span></p>
				<p class="wp-plat"><span>‘Welke leraars? Namen!’</span></p>
				<p class="wp-plat"><span>‘Ja, namen!’ zei Mansveld alsof hij de vesting van het College wou beklimmen, met de Hitlerjugend-dolk tussen de rotte tanden.</span></p>
				<p class="wp-plat"><span>Haegedoorn zei: ‘Ge kunt gerust spreken, Louis. Ik ken de namen ook.’</span></p>
				<p class="wp-plat"><span>‘Evariste de Launay de Kerchove,’ mompelde Louis.</span></p>
				<p class="wp-plat"><span>Genevoix schreef achter in zijn instructieboekje, ‘De Launay, De Kerchove, wie nog meer?’</span></p>
				<p class="wp-plat"><span>‘Dat is dezelfde,’ zei Haegedoorn. ‘Hij heeft twee namen.’</span></p>
				<p class="wp-plat"><span>‘Ah, een nobiljon. Wij gaan hem leren.’</span></p>
				<p class="wp-plat"><span>‘Wat gaat ge doen?’ zei Louis en toen snel: ‘Schaarleider.’</span></p>
				<p class="wp-plat"><span>‘Dat college van u, dat zal terzijnertijd vervangen worden, wij gaan er een burcht van maken van de </span><span class="wpt-cijfers">nsjv</span><span>, het politiek katholicisme moet uitgeroeid met wortels en al.’</span></p>
				<p class="wp-plat"><span>‘Dat gaan we aan de principaal zeggen, hè, Seynaeve!’ (Haegedoorn, schreeuwlelijk, </span><span class="wpt-cursief">hier</span><span> heeft hij een grote muil.)</span></p>
				<p class="wp-plat"><span>‘Hij weet het. Hij weet het,’ zei Genevoix dreigend. Hij las voor. ‘‘‘Wie niet beseft dat zijn leven en dit van zijn volk voor het opperwezen door de Voorzienigheid in bepaalde banen geleid wordt is geen nationaal-socialist. Wij herkennen het christelijk karakter van ons volk, wij streven de instandhouding ervan na en werken het in de hand.” Zelf zou ik het niet beter kunnen zeggen. Want wat zijn we, kameraden, producten van een vulgair, zinneloos materialisme?’</span></p>
				<p class="wp-plat"><span>‘Nee,’ zei Haegedoorn vurig.</span></p>
				<p class="wp-plat"><span>‘Zijn wij alleen maar blind instinct?’</span></p>
				<p class="wp-plat"><span>‘Nee,’ zei Louis.</span></p>
				<p class="wp-plat"><span>‘Of instinct waar dat de wil uit voortkomt?’</span></p>
				<p class="wp-plat"><span>Niemand antwoordde.</span></p>
				<p class="wp-plat"><span>‘Wat zeggen de Grieken?’</span></p>
				<p class="wp-plat"><span>Niemand wist het. Louis zocht, vond </span><span class="wpt-cursief">agape</span><span>, een woord van de Kei, hij smeekte de Kei om méér licht, hulp, kennis, maar alleen het stomme </span><span class="wpt-cursief">agape</span><span> bleef hangen, en Grieks zou hij pas volgend jaar leren. Genevoix zei: ‘Dat er een gevecht is, alles, van in het begin is alles </span><span class="wpt-cursief">surtout</span><span> een gevecht geweest. En wat zegt Darwin?’</span></p>
				<p class="wp-plat"><span>‘Hij zegt zoveel,’ zei Mansveld.</span></p>
				<p class="wp-plat"><span>‘Dat het bestaan een gevecht is voor het bestaan. Ja? Dus het doel in de wereld voor ons, Nationaal Socialistische Jeugd Vlaanderen, is niet als lafaards weg te lopen voor het gevecht! Dat klopt toch als een bus? Ja? Maar dat gevecht moet gesublimeerd worden, en waarin?’</span></p>
				<p class="wp-plat"><span>‘In de Übermensch,’ zei Bosmans kordaat.</span></p>
				<p class="wp-plat"><span>‘Nee, Bosmans, in het menselijk genie.’</span></p>
				<p class="wp-plat"><span>‘Maar verleden week, Schaarleider, zeidt ge: in de Übermensch.’</span></p>
				<p class="wp-plat"><span>‘Bosmans, dat was verleden week. </span><span class="wpt-cursief">Verstanden</span><span>? In ’t kort gezeid, zijn wij beesten, kameraden?’</span></p>
				<p class="wp-plat"><span>‘Nee,’ riep Bosmans.</span></p>
				<p class="wp-plat"><span>‘Nee. En iemand moet het beeld van de mens in al zijn grootheid en zijn kracht hooghouden.’</span></p>
				<p class="wp-plat"><span>‘Dat zijn wij,’ zei Bosmans.</span></p>
				<p class="wp-plat"><span>‘Precies.’ Genevoix tastte, zocht. Sigaretten? Nee toch? Hij haalde een koperen tandenstokertje te voorschijn en peuterde er mee. ‘En moraliteit, dat is een gewoonte die ons opgelegd wordt door kracht. Dat verstaat ge toch? Goed en kwaad, dat komt allemaal uit dezelfde bron. Ja? Als ge pastoor zijt, Seynaeve, en gij offert uw leven voor uw zogezeide God, als gij per se rechtvaardig wilt zijn lijk de meeste mensen af en toe, als ge ‘‘Merci” zegt tegen het leven, daarachter ligt er altijd kracht. Ja?’</span></p>
				<p class="wp-plat"><span>‘Ja,’ zei Louis. Het was waar. ‘Maar in het College...’ begon hij.</span></p>
				<p class="wp-plat"><span>‘Uw college,’ zei Genevoix, haalde de tandenstoker uit zijn mond en liet een knallende boer. ‘Dat is mijn antwoord.’</span></p>
				<p class="wp-plat"><span>Men lachte. Men lachte Louis uit. Genevoix werd meteen daarop de kameraad, de allesbegrijpende vriend die vaak verscholen bleef in de betonharde leider.</span></p>
				<p class="wp-plat"><span>‘Gij zijt een peinzer,’ zei hij. ‘Dat zal u geen kwaad doen, peinst, peinst zoveel ge kunt. Maar ge moet niet alleen peinzen, maar ook een soldaat zijn van het peinzen, een dief, een verwoester van het peinzen. Ja?’</span></p>
				<p class="wp-plat"><span>‘Ja,’ zei Louis vurig.</span></p>
				<p class="wp-witregel"><span> </span></p>
				<p class="calibre1"><span>Dezelfde week stal Louis geld uit de portefeuille van Papa’s jasje dat in de gang aan de kapstok hing. Hij betaalde er een voorschot mee op zijn uniform, groen hemd, fluwelen zwarte broek, oranje stropdas, zwarte muts met stormriempje, koppelriem met schouderriem, broodzak en het koppelslot met het deltateken. Hij poetste het koppelslot en harnaste zich, waste zich, kamde zijn haar op de kamer van Haegedoorn en de eerste keer dat hij door de straten van Walle liep, wist de hele stad er van, jaloerse jongens van het Atheneum stokten, met open bakkes, jonge meisjes glimlachten, een Gefreiter groette hem, ‘Heil Hitler’, tekkels blaften naar hem, de Leeuwenvlag op het Belfort flapperde. Terwijl het uniform nog lang niet compleet was, de Hitlerjugend-dolk ontbrak en enig kenteken van vaardigheid of sportproef. Haegedoorn naast hem merkte niks, de Hottentot.</span></p>
				<p class="wp-plat"><span>In het lokaal op het stadhuis zat Genevoix in </span><span class="wpt-cursief">Der Adler</span><span> te lezen met een sigaret in zijn mondhoek. Zijn gezicht verraadde opperste verbazing toen hij de nieuwe knaap zag, Louis tintelde al van trots toen Genevoix begon te lachen en te vloeken. Bosmans, die in zijn eentje schermoefeningen deed met een houten degen, nam de lach over. Daarna ook Haegedoorn die zich van Louis losmaakte en giechelend wees. Toen zag Louis het ook, toen pas, hij was vergeten, hoe kon dat, in Godsnaam? totaal vergeten zijn hoge schoenen aan te doen, hij had nog de bespottelijk gepunte, glanzende molières aan die Tante Hélène uit Nonkel Florent’s kast had gehaald toen zij haar intrek nam in Nonkel Florent’s kamer, niettegenstaande het jammerend protest van BoMama.</span></p>
				<p class="wp-plat"><span>‘Ik heb het u nog zo schoon gezeid,’ zei Haegedoorn, het uitschot.</span></p>
				<p class="wp-plat"><span>‘Gij hebt mij niks gezeid,’ schreeuwde Louis.</span></p>
				<p class="wp-plat"><span>‘Het is precies een </span><span class="wpt-cursief">danseur mondain</span><span>,’ zei Genevoix met een fatterig falsetto. Louis rukte de houten degen uit Bosmans’ hand en richtte hem naar Haegedoorn, die hem voor deze schande had moeten behoeden. Met een katachtige sprong, het </span><span class="wpt-cijfers">hj</span><span>-Leistungsabzeichen op zijn borstzak waardig, greep Genevoix een van de twee sportsabels die aan de muur hingen, links en rechts van het portret van Albrecht Rodenbach, met één zwiep sloeg hij Louis’ povere degen weg. Haegedoorn dook. De degen kletterde tegen de vloer. Louis wou hem oprapen, maar hij kreeg een schop in zijn achterste, een oorveeg en toen greep Genevoix hem bij zijn nieuwe stropdas. ‘Men onderbreekt de schermles niet zonder mijn bevel, ja?’</span></p>
				<p class="wp-plat"><span>‘Ja, Schaarleider.’</span></p>
				<p class="wp-plat"><span>Hij moest dertig keer pompen.</span></p>
				<p class="wp-plat"><span>Tijdens het vertraagde steken en houwen keek niemand naar hem om.</span></p>
				<p class="wp-plat"><span>Hij hees en zakte, kin bijna tegen de vloer, en haalde de twintig niet, zijn armen schreeuwden van de pijn en trilden, hij snakte naar adem, de stoffige ruimte tolde, kramp schoot in zijn kuiten en bleef er steken, hij liet zich vallen.</span></p>
				<p class="wp-plat"><span>‘Dertig,’ zei Genevoix. ‘Ja?’</span></p>
				<p class="wp-plat"><span>Hij begon opnieuw. Het Gesticht met de onvoorspelbare nonnen had Louis hier niet op voorbereid. Peter ook niet. Niemand. – Van kinds af aan had men mij deze ijzeren discipline moeten opdringen. Ik zal de hardste onder u allen worden, mijn armen zullen als gevlochten staalkabels zijn, mijn hoofd als een staalhelm, mijn ziel zal haar vlammen bedwingen met een huls van asbest –. Maar zijn romp raakte geen centimeter hoger meer. Schop mij, trap mij met reglementaire Stiefel, ik ben onwaardig.</span></p>
				<p class="wp-plat"><span>‘Gij kunt volgende week een paar schoenen komen halen in onze winkel,’ zei Genevoix toen zij alleen waren. ‘Ik kon dat niet zeggen waar de anderen bij waren. En dat haar van u, kan ook niet.’ Vóór Louis naar huis mocht, knipte Genevoix zijn haar, zoals het hoorde, de lengte van een lucifer. Met zachte vingers, die van een kameraad.</span></p>
				<p class="wp-witregel"><span> </span></p>
				<p class="calibre1"><span>Met zijn nieuwe, onbuigzame, hoge schoenen met stompe punt (hij had aan de jaloerse Haegedoorn beloofd dat die ze af en toe mocht aandoen) stond Louis op wacht, benen gespreid, de wimpel vastklemmend. De ‘Flandria’, het gebouw van de anglofiele Franskiljonse tennisclub van weleer waar een Hauptmann van de divisie Götz von Berlichingen werd gefêteerd ter ere van een onderscheiding aan het Oostfront, lag in een park met honderden verschillende kleuren geel en groen, en bomen die Maurice de Potter allemaal bij naam had kunnen noemen. De auto’s waarvan Vlieghe de merken had kunnen noemen, zaten volgepropt met officieren en reden tot vlak bij het bordes, remden met een kelig gerasp. Alle officieren huppelden de arduinen trap op, dat werd hun zo geleerd, generaties lang. BoMama’s broer Honoré, de Majoor, zou daar een lesje van kunnen leren. Belgen huppelen nooit, generaties lang. Genevoix is binnen en verzorgt het buffet. Geen taak is minderwaardig als zij de goede gang van zaken dient. Louis vroeg zich af wanneer hij Jef van de Wiele zou te zien krijgen, of hij zijn bijnaam Jef Cognac verdiende, of je ’t aan hem kon zien zoals aan Nonkel Armand. Jef van de Wiele was een boezemvriend van de familie Genevoix, beweerde de Schaarleider. Hij had een persoonlijke lijfwacht, vijftig man in het zwart en zilver, die vuurwapens mochten dragen. Wanneer zou er een gunstig moment opdagen om aan Papa te verklappen dat hij dienst genomen had bij de </span><span class="wpt-cijfers">nsjv</span><span>? Op het ogenblik dat Papa de diefstallen zou ontdekken? Het moest in ieder geval vóór volgende maand, want dan ging de hele afdeling met een bus van de Organisation Todt naar Keulen om er de Deutsch-Flämische Kulturtage bij te wonen.</span></p>
				<p class="wp-plat"><span>De brug tussen geestes- en handarbeiders. In Keulen zou Wies Moens spreken, een Vlaamse Kop als geen tweede die in een Belgische kerker opgesloten zijn hartverheffende </span><span class="wpt-cursief">Celbrieven</span><span> had geschreven die Louis, alleen, hardop, tot tranen toe bewogen, tegenover zichzelf in de spiegel voorlas. Kunst die schoonheid zocht. Want wij hebben te lang gemeend dat het geheim van het leven in het donkere en het hatelijke te zoeken was. Wat wij als schoonheid moeten begrijpen stroomt uit de oergrond van het leven en die is elementair en gevaarlijk, ja? maar daardoor betovert en bedwelmt zij de mensen, een vlam die licht is, ja? een verzengende zon en het is niet toevallig dat een rollende zon het teken is van het Duitse volk en nu ook gedeeltelijk van het Vlaamse volk. Cyriel Verschaeve zegt: Onze moeilijke tijd vraagt naar de snelle, ganse, beslissende daad! Wel, geniale priester, ik heb mij gemeld, ik sta hier mijn plicht te doen.</span></p>
				<p class="wp-plat"><span>Zo mijmerend (zei Louis onhoorbaar), zo het verkeer en de natuur onderzoekend (zei hij binnensmonds) droom ik, schildwacht Seynaeve, ‘en ik zie door de nevelen der tijden een groot volk stijgen uit wilde reuzenstrijden’.</span></p>
				<p class="wp-plat"><span>Al die ij’s.</span></p>
				<p class="wp-plat"><span>En daar, wat zijn dat, Maurice, eiken? Het is loofhout, eeuwenoud, staat in goud. Drie ou’s. Zomereik? Steeneik? Maurice, ik mis je. Je was vast nooit met me meegegaan, die dappere dag in het lokaal van het stadhuis.</span></p>
				<p class="wp-plat"><span>Dwars door de struiken zag Louis zijn moeder. Zij droeg een elegante, nooit eerder geziene beige deux-pièces. Verkleedde zij zich zoals hij, elders? In de </span><span class="wpt-cijfers">erla</span><span>-fabriek? Zij bracht een glinsterend metalen lepeltje met pistache-ijs naar haar mond en toen ze de helft van de groene klodder met een zichtbaar wiebelende tong had opgelikt bracht ze het vonkend lepeltje naar de lippen van een man met kortgeknipt haar, een langneuzige veertiger in een wit hemd met korte mouwen. De man klemde de lepel tussen zijn tanden, lachend probeerde Mama de zonderlinge metalen pin die de man in een soort lepelaar veranderde, terug te trekken.</span></p>
				<p class="wp-plat"><span>De wimpelstok in de vuist van de schildwacht verroerde niet, de vlag met de Delta in de klauwen van de Blauwvoet waaide niet, maar de schildwacht die de opdracht had te waken, raakte in paniek. Wat doet mijn moeder hier? Hoe kom ik hier weg? Overigens, hoe kom ik weg als ik moet plassen. Ik moet nu, onbedwingbaar, plassen. Hij riep Haegedoorn toen die langskwam met een zilveren schaal schuimgebak, als de nonnen in het Gesticht ’s winters voor zonsopgang met hun schop gloeiende rokende kolen. ‘Psstt. Psstt. Ahum.’</span></p>
				<p class="wp-plat"><span>Haegedoorn kwam en zei: ‘Nu niet. Ik heb er zes opzij gelegd. Voor straks.’</span></p>
				<p class="wp-plat"><span>‘Wat?’</span></p>
				<p class="wp-plat"><span>‘Van die nonnenscheetjes hier. Elk drie, straks.’</span></p>
				<p class="wp-plat"><span>‘Haegedoorn, kunt ge mijn plaats niet innemen?’</span></p>
				<p class="wp-plat"><span>‘Zijt gij zot?’</span></p>
				<p class="wp-plat"><span>‘Ik word ongemakkelijk.’</span></p>
				<p class="wp-plat"><span>Haegedoorn ging weg. Louis vroeg aan zijn moeder: Ga weg, zonder mij te zien, alstublieft, het is niet fair, ik kan hier niet weglopen, mij niet voor u verbergen, omdat ik het bevel opvolg en dat moet, onvoorwaardelijk, nicht räsonieren, daarom kan je mij zien, en dat mág niet.</span></p>
				<p class="wp-plat"><span>Binnen zong men: Mein Schatz muss ein Matrose sein und so stürmisch wie die See und treu sein muss er mir allein, denn ich sag ihm sonst adé!</span></p>
				<p class="wp-plat"><span>Stürmisch. Koude rillingen. Ik krijg diarree. Want de man in het tennispak stond op. En Mama ook. Louis wendde zijn gezicht af zover hij kon, een schildwacht in profiel die toevallig helemaal aan de andere kant van de verre zee iets dreigends ziet, hij zag Bosmans die een voor hem veel te grote landsknechttrommel op zijn buik droeg. Dat bespeurde de schildwacht van wie de ingewanden klotsten.</span></p>
				<p class="wp-plat"><span>De voetstappen naderden, samen met het gekef van een klein hondje en gescharrel in het grint. ‘Dann schmeckt doch jeder Kuss von ihm, nach mehr nachmehr, nachmehr,’ zong Mama mee met de verre soldaten die gewond en verminkt van het Oostfront terugkwamen en die dus het recht hadden zoiets te zingen. De man was langer dan Papa en die was één meter vijfenzeventig. Op de tip van zijn lange, dunne neus zat een schram. Hij had een gouden kies. Zijn smalle ogen stonden schuin en tegen zijn naakte geschoren slapen zaten twee meisjesoren geplakt. Op zijn verder smetteloze witte lange broek was op de hoogte van zijn rechterknie een bruinrode vlek, de grootte en de vorm van een kinderhand. Hij zei met een bedaarde, vaag spotzieke stem: ‘Was ist los, Constance?’ (Konstanz)</span></p>
				<p class="wp-plat"><span>En de Bestendige, Onveranderlijke, Trouwe sprak tegen hem in een rad, hel Duits, nee, het was tot het goor wit keffertje met een blauwe strik dat aan Louis’ schoenen likte.</span></p>
				<p class="wp-plat"><span>Mama kwam vlak voor hem staan, als voor een kooi in de dierentuin van Antwerpen waar zij beloofd had dat wij heen zouden gaan. Haar wijde tedere ogen. Haar beweeglijke scharlaken geverfde lippen in hartvorm.</span></p>
				<p class="wp-plat"><span>Zweetdruppels in Louis’ wimpers. Hij durfde zijn mouw niet naar zijn gezicht te brengen, zijn hand bleef onwrikbaar op zijn heup, een smeltende druppelende sneeuwman is de schildwacht.</span></p>
				<p class="wp-plat"><span>‘O,’ deed Mama. En toen: ‘Zeg eens, jongen, hoe heet gij?’</span></p>
				<p class="wp-plat"><span>‘Louis.’</span></p>
				<p class="wp-plat"><span>‘Er heißt Louis. Wie mein Sohn.’</span></p>
				<p class="wp-plat"><span>‘Ach so,’ zei de man.</span></p>
				<p class="wp-plat"><span>‘Hebt gij het niet te warm, met die dikke kousen?’</span></p>
				<p class="wp-plat"><span>‘Nee.’ (Neen, Mevrouw. Nee, Mama, Mama.)</span></p>
				<p class="wp-plat"><span>‘Gij hebt zulke kloeke schoenen aan. Zij zijn nieuw, zie ik. Knellen ze niet? Niet een beetje? Want ge hebt nogal grote voeten, zo te zien.’</span></p>
				<p class="wp-plat"><span>‘Heil Vlaanderen!’ zei Louis bits.</span></p>
				<p class="wp-plat"><span>‘Heil! En doe zo voort, vent.’ Mama’s parfum slaat in zijn gezicht, zij trekt zijn stropdas met de lederknoten dichter aan tot de twee punten gelijk hangen. ‘Deugniet,’ fluistert ze en kijkt niet meer om. De naden van haar kousen zitten recht. Het hondje springt tegen de witte flodderige broek van de man. ‘Tsjuus,‘ zei de man nog.</span></p>
				<p class="wp-plat"><span>Toen hij knorrig thuis kwam met allerlei verklaringen klaar, vooraan in de mond, gaf ze geen kik. Pas toen ze gekaramelliseerde knolraapjes opschepte, knipoogde ze naar hem. Papa was opgewekt omdat zij het ook was.</span></p>
				<p class="wp-plat"><span>Zij kwam in Louis’ kamer zonder te kloppen, zoals zij anders altijd keurig deed, zoals hij haar gevraagd had. (‘Ge hebt gelijk, ge zijt geen kind meer,’ had ze gezegd, ernstig knikkend.) Zij ging op zijn bed zitten, hij schrok, haar been, met de roze pompon van haar muiltje wiegde op tien centimeter van de handdoek waarin het zaad nog niet opgedroogd kon zijn.</span></p>
				<p class="wp-plat"><span>‘Het was zulk een schoon weer vanmiddag en mijn baas zei: ‘‘Wat ben ik dwaas om binnen te zitten en er is toch niet veel te doen met ’t transport dat gisteren vertrokken is, ik ga tennissen, gaat ge mee?” – Deugniet, hoe lang zijt ge al bij de Hitlerjeugd?’</span></p>
				<p class="wp-plat"><span>‘Het is de Hitlerjeugd niet.’</span></p>
				<p class="wp-plat"><span>‘Ah, nee?’</span></p>
				<p class="wp-plat"><span>‘Nee. Het is de </span><span class="wpt-cijfers">nsjv</span><span>.’</span></p>
				<p class="wp-plat"><span>‘Dat is toch hetzelfde.’</span></p>
				<p class="wp-plat"><span>Wat kon een vrouw toch stom zijn! ‘Zij hebben om te beginnen al een andere vlag, een hakenkruis op de mouwband, een koppelslot met ‘‘Blut und Ehre”, een Siegesrune...’</span></p>
				<p class="wp-plat"><span>‘Waarom hebt ge dat voor ons weggestoken?’</span></p>
				<p class="wp-plat"><span>‘Ik wil eerst mijn sportkenteken krijgen.’</span></p>
				<p class="wp-plat"><span>‘Hoe vindt ge hem?’</span></p>
				<p class="wp-plat"><span>‘Wie?’</span></p>
				<p class="wp-plat"><span>‘Henny.’</span></p>
				<p class="wp-plat"><span>‘Henny?’</span></p>
				<p class="wp-plat"><span>‘Ja. Ik heb er in het begin ook moeten om lachen. Maar in Duitsland is Henny ook een jongensnaam.’</span></p>
				<p class="wp-plat"><span>‘Hij is lang.’</span></p>
				<p class="wp-plat"><span>‘Is dat alles?’</span></p>
				<p class="wp-plat"><span>‘Ja.’</span></p>
				<p class="wp-plat"><span>Zij doofde haar peuk in het schaaltje van de cactuspot. ‘Ik hoor het al. Er is met u niet te redeneren. Gij zijt weer aan het nukken. Wat heb ik nu weer misdaan?’</span></p>
				<p class="wp-plat"><span>Zij keek over zijn schouder naar zijn schrift waarin hij de karikaturen van Churchill, Roosevelt en Stalin natekende.</span></p>
				<p class="wp-plat"><span>‘Lastige vent,’ zei ze. ‘Maar wij gaan overeenkomen. Gij zegt niet aan uw vader dat ik in de ‘Flandria’ was, want hij is al zo nerveus de laatste dagen en ik zeg niets van uw uniform en van uw nieuwe schoenen. Akkoord? Zijn we gezworen kameraden? – Ja? Gij staat er echt schoon mee, met uw kostuum. Ik had u zelfs niet herkend. Ik dacht, God, wat een flink ventje staat er daar op wacht!’</span></p>
				<p class="wp-plat"><span>‘Zevert niet.’</span></p>
				<p class="wp-plat"><span>‘Toch is ’t waar, ik zweer het.’</span></p>
				<p class="wp-plat"><span>‘Op het hoofd van uw kind zeker?’</span></p>
				<p class="wp-plat"><span>‘Mens, wat maakt gij het toch moeilijk voor uw eigen. Ge zijt precies uw vader.’</span></p>
				<p class="wp-plat"><span>‘Merci, Mama.’</span></p>
				<p class="wp-plat"><span>‘Gaarne gedaan, mijn kind.’</span></p>
				<p class="wp-witregel"><span> </span></p>
				<p class="calibre1"><span>Papa stond in het naar een nieuw soort zure drukinkt geurend atelier de drukautomaat schoon te maken met een zwart olievodje. Papa hield van de Heidelberger. Minder van de cilinderpers met zijn vele metalen zenuwen die, stoffig grauw als een ziek monster, te wachten stond op betere tijden.</span></p>
				<p class="wp-plat"><span>Vandam, de meestergast, drukte een doodsprentje op de degelpers. Een tekening van Dolf Zeebroeck, de kunstenaar die al vanaf de jaren twintig volksverbonden was en die het zinloos moderne heeft aangepast aan de kunstzin van ons volk, begrijpelijk gemaakt voor de minst kunstzinnigen onder ons.</span></p>
				<p class="wp-plat"><span>Marnix de Puydt noemde hem de Toorop van Westvlaanderen. Hij woonde in de Kanunnik Vanderpaelestraat in een modern huis met overvloedig veel kamerplanten en een vrouw en zes kinderen, hij werd niet geapprecieerd zoals het hoorde omdat hij zo gewoontjes onder ons woont als een Wallenaar, een kunstenaar móet dood zijn of ver weg wonen, je ziet Rubens of Arno Breker niet met een rieten mandje boodschappen doen in gezelschap van drie bleirende kleuters.</span></p>
				<p class="wp-witregel"><span> </span></p>
				<p class="calibre1"><span>Vandam keek niet op van zijn werk, hij was nors omdat de boksclub die hij had opgericht in de Zwevegemstraat, de Kid Vandam-Club, na zes maanden al dreigde failliet te gaan, terwijl toch, vooral nu, gezond sport-en-spel de mensen samen kon brengen, hun zorgen kon doen vergeten, maar het was weerom hetzelfde liedje, de mensen, vooral die van Walle, willen geen solidariteit, ge moet het ze leren, hen ertoe dwingen desnoods met de harde, de boksende hand. Waarschijnlijk beschouwde Vandam, die als een goochelaar vingervlug de doodsprentjes wegrukte tussen degel en inktrol, de lijdende Christus die aan het zwart vlak van de balk genageld stond als een onvoldoende getraind weltergewicht. Dolf Zeebroeck had de Heiland lang niet met zulke bultige, onmenselijk strak gespannen spieren getekend als bijvoorbeeld de discuswerper op het affiche, door Papa verleden maand gedrukt, van de Sport-Wettkampf waarin Schaarleider Genevoix het schermen met de degen moeiteloos gewonnen had. Jezus staat overigens op een voetplankje en dat is goed gezien van Dolf Zeebroeck, want de handpalmen van een mens van dit gewicht, hoeveel woog Jezus? zouden scheuren, hij zou vooroverploffen boven op de twee in profiel gebogen treurende vrouwen (die sprekend op hem lijken – en op de bij de Vlaamse vlag stervende Sneyssens in </span><span class="wpt-cijfers">1452</span><span>, op Gudrun van Rodenbach, op Machteld in</span><span class="wpt-cursief"> De Leeuw van Vlaanderen</span><span>, en voornamelijk op zijn eigen echtgenote Miriam). Onderaan stond in het neogotisch schrift dat Zeebroeck ook ontworpen heeft: ‘Hij werd verbrijzeld om onze misdaden en door zijn striemen worden wij genezen.’ Er waren geen striemen te zien.</span></p>
				<p class="wp-plat"><span>‘Wat hoor ik?’ zei Papa. ‘Dat ge bij de </span><span class="wpt-cijfers">nsjv</span><span> zijt? En ge zegt me daar niks over? Ik moet het van wildvreemden horen?’</span></p>
				<p class="wp-plat"><span>‘Van wie?’</span></p>
				<p class="wp-plat"><span>‘Van Theo van Paemel.’</span></p>
				<p class="wp-plat"><span>‘Dat is geen vreemde.’</span></p>
				<p class="wp-plat"><span>‘Ik weet dat ge het doet om mij te kloten. Spreek me niet tegen. Ik heb het aan uw klein verstand gebracht dat wij ons erewoord gegeven hebben om geen officieel lid te worden van welke organisatie dan ook behalve van het Rode Kruis. Gij dwingt mij nu om naar Brugge te gaan, zeven acht uur op de trein om het aan de bisschop uit te leggen dat ge u in een vlaag van koleire of van gewoon zottigheid in een uniform hebt gestoken. Ik zal zijne Eminentie maar niet vertellen dat het was om mij belachelijk te maken.’</span></p>
				<p class="wp-plat"><span>‘Belachelijk? Bij wie?’</span></p>
				<p class="wp-plat"><span>‘Bij mijn kameraden van het </span><span class="wpt-cijfers">vnv</span><span>! Naessens, de Gewestleider, heeft me al twintig keer gevraagd: Waarom is uw Louis niet bij de Dietse Blauwvoetvendels? en iedere keer heb ik hem gezegd dat ik u niet wilde dwingen.’</span></p>
				<p class="wp-plat"><span>‘Maar de Blauwvoetvendels zijn opgenomen in het </span><span class="wpt-cijfers">nsjv</span><span>.’</span></p>
				<p class="wp-plat"><span>‘Maar wij, Seynaeves, mógen niet. Anders trekt de bisschop zijn handen af van mijn vader!’ De desperate klaagzang van Papa leek op die de vrouwen in Arabische landen aanhieven bij een begrafenis in de voorfilm vóór </span><span class="wpt-cursief">Hallo Janine</span><span> met Marika Rökk.</span></p>
				<p class="wp-plat"><span>‘Staf, zend hem donderdag maar naar de Club. Ik zal hem wel temmen. Na drie ronden schaduwboksen zal hij geen pap meer kunnen zeggen,’ zei Vandam.</span></p>
				<p class="wp-plat"><span>Papa poetste verder aan de wagen van de pers.</span></p>
				<p class="wp-plat"><span>‘Alsof ik geen miserie genoeg heb aan mijn hoofd de laatste tijd.’</span></p>
				<p class="wp-witregel"><span> </span></p>
				<p class="calibre1"><span>Bekka Cosijns zei dat haar vader geen teken van leven meer gaf uit Beieren, en dat haar moeder zich zorgen maakte, want nu zou hij geen geld en rantsoenzegels meer sturen. Als haar vader maar niet weggelopen was. ‘Want hij is zo koppig, hij wil niet gecommandeerd worden.’</span></p>
				<p class="wp-plat"><span>Louis zag hoe Bekka binnen tien, twintig jaar zou zijn, mollig, bloedarmoedig, een zigeunerachtig arbeidersvrouwtje, hij hield niet meer van haar. Zij had de vier hoeken van een sinaasappelpapiertje tot grauwe puntjes gedraaid en over een biljartbal geschoven. Als de onzichtbare bal rolde, bewoog een schildpad zonder kop of poten onder het rimpelig vlies.</span></p>
				<p class="wp-plat"><span>Louis las in Pietje Bell’s flauwe Hottentotten-avonturen. Toen de biljartbal losschoot en zijn membraan achterliet als een van de vele kapotgewassen zakdoekjes die naast BoMama’s zetel slingerden, boog Bekka zich voorover om hem vanonder het buffet te halen. Haar rafelig broekje, de binnenkant van haar dijen vertoonden bloedsporen. Louis gaf een gil, die hij meteen smoorde.</span></p>
				<p class="wp-plat"><span>‘Wat is er?’</span></p>
				<p class="wp-plat"><span>‘Hebt ge u zeer gedaan?’</span></p>
				<p class="wp-plat"><span>‘Ik? Nee.’</span></p>
				<p class="wp-plat"><span>‘En daar!’</span></p>
				<p class="wp-plat"><span>‘Waar?’</span></p>
				<p class="wp-plat"><span>‘Dáár, hier.’</span></p>
				<p class="wp-plat"><span>‘O, gij,’ zei Bekka teder. ‘’t Is de processie.’</span></p>
				<p class="wp-plat"><span>Tegen zijn verbluft gezicht: ‘De bloedprocessie.’</span></p>
				<p class="wp-plat"><span>De Heilige Bloedprocessie in Brugge, elk jaar, optochten in geschiedenisgetrouwe kostuums, ridders, gilden, oriflammes, het Schrijn?</span></p>
				<p class="wp-plat"><span>‘Gij moogt daar niet naar kijken,’ zei ze. Zij zwiepte haar blauwzwart haar naar achteren.</span></p>
				<p class="wp-plat"><span>Raf in het verre Bastegem had ooit gezegd – deemstering, nevel bij het preventorium, loshangende flarden van zinnen, ik let niet genoeg op – dat als Madame Laura bloedde, de honden van de hoeven in de omtrek als zotten sprongen aan hun kettingen. Ik dacht dat zij per ongeluk in haar vinger had gesneden met een aardappelmesje.</span></p>
				<p class="wp-plat"><span>Louis begreep niet dat Bekka Cosijns niet meteen naar haar moeder of naar de dokter rende. Het hield hem dagen bezig. Hij hield nu zeker niet meer van haar, met haar rare zigeunerziekte. Wel begreep hij nu meer van wat Rodenbach schreef, de reine jongeling die met zijn meeuw naar de hemel geheven gebeeldhouwd staat op de markt van Roeselare (waar Tetje bij de zigeuners die men Egyptenaren noemde andere zigeunerkwalen verspreidde): ‘Ik moet er niet van weten, van die zuiderse vrouwenzielen.’</span></p>
				<p class="wp-witregel"><span> </span></p>
				<p class="calibre1"><span>Nonkel Omer was fel vermagerd. Af en toe had hij een smartelijke grijns die zijn bleek gezicht scheeftrok alsof hij ineens felle kiespijn had. Hij had twee schooltassen bij zich, echte boter, twee flesjes van Jules de timmerman, een stuk geitenvlees, en bloedworst. En de complimenten van Bastegem, Nonkel Armand uitgezonderd. Want Nonkel Armand had zich ontpopt als een gepatenteerde smeerlap.</span></p>
				<p class="wp-plat"><span>‘Gij hebt nooit kunnen overeenkomen met Armand,’ zei Mama.</span></p>
				<p class="wp-plat"><span>‘Ik weet het wel dat hij uwe lieveling is, Constance, maar wat dat hij gedaan heeft, het is erger dan een moord.’</span></p>
				<p class="wp-plat"><span>Nonkel Armand was namelijk achter de rug van zijn broer aan het flikflooien geweest met Thérèse, Nonkel Omers verloofde. Zij was met hem meegeweest, Nonkel Omer telde op zijn vingers, in de ‘Picardy’, de ‘Cocorico‘, de ‘Zes Billekes’ ofte ‘De Zwaan’, de ‘Mirador’. Zij was zelfs meegeweest met hem op inspectie bij de boeren.</span></p>
				<p class="wp-plat"><span>‘Ge kunt het haar niet kwalijk nemen dat zij wat bij de boeren wil halen. Zij heeft het toch niet breed, Thérèse.’</span></p>
				<p class="wp-plat"><span>‘Maar van mij krijgt ze alles, wit brood, paardenbiefstukken!’</span></p>
				<p class="wp-plat"><span>‘En wat zegt hij zelf, Armand?’</span></p>
				<p class="wp-plat"><span>‘Dat is het. Niets. Hij weet dat ik mijn eigen zit op te vreten, en elke morgen bij ’t ontbijt zit hij met zijn valse muil naar mij te grijnzen. Ik ga me aanmelden bij de Vlaamse Wacht. Maar ik ga hem eerst een schop in zijn kloten geven.’</span></p>
				<p class="wp-plat"><span>Hij beefde van opwinding, dronk vier kopjes malt. Hij had hetzelfde achterovergekamd haar met de puntige inplanting als Nonkel Armand, met minder brillantine.</span></p>
				<p class="wp-plat"><span>‘Waarom doet zij dat?’ riep hij vertwijfeld.</span></p>
				<p class="wp-plat"><span>Hij bedaarde bij het avondeten. Mama en hij spraken over vroeger, over havermoutpap van het merk ‘De Drie Molens’, over hun vader die absolute stilte eiste als hij naar de ‘Berichten voor de Duivenliefhebber’ luisterde.</span></p>
				<p class="wp-plat"><span>‘Quiévrain, bewolkt, wachten. La Perivaule, windstil, wachten,’ zei Mama.</span></p>
				<p class="wp-plat"><span>Het geitenvlees was een zalfje, de bloedworst een mirakel. ‘Het moet allemaal op,’ riep Mama.</span></p>
				<p class="wp-plat"><span>‘Geitenvlees,’ zei Papa en begon te lachen.</span></p>
				<p class="wp-plat"><span>‘Dat is lang geleden,’ zei hij en schaterde. ‘Ik ga het nooit vergeten, elke keer ik geitenvlees eet...’ gierde hij. ‘Het is... het is... Het is wreed om te zeggen maar ik heb nooit zo gelachen als in die dagen dat ik op schok was met Cosijns, van hiernaast, in Frankrijk.’</span></p>
				<p class="wp-plat"><span>‘Cosijns is weggelopen van zijn post in Beieren,’ zei Louis.</span></p>
				<p class="wp-plat"><span>Maar Papa ging er niet op in. Uit de ogen, uit het hart. Cosijns liep nu ’s nachts ineengedoken langs de bermen van Duitse spoorrails, achtervolgd door de Gestapo, hij maakte zijn wijsvinger nat, hield hem naar de wind, en rende weer verder, verteerd van heimwee naar zijn bloedende dochter Rebekka.</span></p>
				<p class="wp-plat"><span>Papa zat breeduit, haalde diep adem. ‘Luistert. De vierentwintigste om negen uur ’s avonds zijn wij weggelopen uit het kamp. Cosijns durfde niet. Ik zeg: ‘‘We gaan ons toch niet laten doen door die Fransen zeker?” want de Fransen begonnen te spreken van ons te laten kasseien kloppen en latrines delven. Ik zeg in mijn eigen: Dat zal niet waar zijn, meneer de Procureur-generaal Ganshof van der Meersch gaat mijn vel niet krijgen, lijk dat van Joris van Severen.’</span></p>
				<p class="wp-plat"><span>‘Maar ge zijt toch niet opgepakt door de politie,’ zei Mama. ‘Ganshof van der Meersch heeft u toch niet laten aanhouden.’</span></p>
				<p class="wp-plat"><span>‘Constance, ik stond misschien niet in zijn boeken, maar als hij mijn naam en adres had gehad, had hij mij zeker laten fusilleren, de bloedhond. En ten andere,’ riep Papa nijdig, ‘zat ik in een kamp of niet?’</span></p>
				<p class="wp-plat"><span>‘Wat heeft dat nu met geitenvlees te maken?’ zei Nonkel Omer afwezig.</span></p>
				<p class="wp-plat"><span>‘Luistert! Toen we in Veurne aankwamen zag ik een strandwagen staan bij de Sint-Niklaaskerk. Ik zeg: ‘‘Cosijns, dat is voor ons.” Cosijns durfde eerst niet. Ik zeg: ‘‘Cosijns, na al ’t gene dat ze ons aangedaan hebben is ’t nu tijd voor elk-voor-zijn-eigen!” Goed, wij geraken tot in Poperinge en daar mochten we in een boer zijn schuur slapen als wij geen sigaretten rookten. Goed, wij slapen, Cosijns en ik, en ik zeg: ‘‘Cosijns, schei uit!” – ‘‘Met wat?” vraagt hij. Ik zeg: ‘‘Met dat bonken!” – ‘‘Ik bonken?” zegt hij, en wat zien wij? Raadt!</span></p>
				<p class="wp-plat"><span>Er staat daar een geit te springen, te wippen, te schudden en te duwen en te bokken tegen onze strandwagen, geen bok, een geit! Enfin, de zon scheen al een beetje, ik zeg: ‘‘Wij kunnen al zowel verder rijden” en we binden die geit vast aan de muur. Na een kilometer of tien kwam de zon schoon op, ge kent die streek, een droom van een landschap en wij hadden spek met eiers gekregen van de boer en Cosijns zegt: ‘‘Staf, ik heb geen oog toegedaan vannacht, wij zijn toch niet gejaagd om naar huis te gaan met dat schoon weer, als wij nu eens een tukje deden hier in het koren.” Goed, wij gaan liggen, wij doen onze ogen toe, wij ronken en ineens zeg ik: ‘‘Maar, Cosijns, schei toch uit met dat bonken,” want, wat raadt gij? die geit was er weer, zij was ons gevolgd, alstublieft, verliefd op onze strandwagen staat ze daar met haar twee voorpoten tegen de capot te duwen en te wippen en te bokken. ‘‘Dat is een teken van Ons Heer,” zegt Cosijns, die nochtans geen pilaarbijter is, ‘‘het is de ram van Abraham,” en hij pakt haar vast bij haar horens en hij kijkt recht in haar bolle glazen ogen.</span></p>
				<p class="wp-plat"><span>‘‘O, gij hete teef,” zegt hij. ‘‘Watte? Zoudt gij willen vogelen met onze schone voiture?” en in een wip snijdt hij haar de keel over en we hebben daar de beste stukjes geroosterd, mals wit vlees, in de open lucht, lijk of dat wij aan ’t kamperen waren.’</span></p>
				<p class="wp-plat"><span>‘Ge waart niet gejaagd om naar uw huis te gaan,’ zei Mama.</span></p>
				<p class="wp-plat"><span>‘’t Is te zeggen, Constance...’</span></p>
				<p class="wp-plat"><span>‘Zeg maar niks.’</span></p>
				<p class="wp-plat"><span>Nonkel Omer bleef onbeweeglijk, in zichzelf gekeerd met glazige geitenogen, zitten. Later, toen Papa naar de vergadering was van de nieuwe toneelvereniging (eigenlijk een heropleving van een van de oudste ‘Kamers van rhetorike’ van Vlaanderen: ‘Sint Jans Lam’ met als keusspreuk: Devoot ende profitelijck) waar hij waarschijnlijk de hoofdrol van een drankzuchtige oude clown zou spelen in ‘Circusliefde’, kwam Louis de keuken in toen hij zijn huiswerk af had. Nonkel Omer zat bij Mama op schoot, hij had gehuild, zij streek over zijn haar dat in pieken overeind stond. Nonkel Omer wou overeind komen, maar Mama hield hem tegen. ‘Het is niks,’ zei zij, ‘Louis, ga maar weer naar boven.’</span></p>
				<p class="wp-plat"><span>Hij luisterde aan de deur van de trap. Nonkel Omer snikte weer.</span></p>
				<p class="wp-plat"><span>‘Hoe hebben ze dat kunnen doen, achter mijn rug?’</span></p>
				<p class="wp-plat"><span>‘Het is het leven,’ zei Mama maar zij geloofde er niets van.</span></p>
				<p class="wp-witregel"><span> </span></p>
				<p class="calibre1"><span>De Kei legde zijn albe af als een oude man, gooide haar toen slordig, vóór Louis, die in de sacristie ontboden was, haar kon aanpakken, over het brokaten kazuifel. De gouddraad en het scharlaken werden gedoofd door het met witte kant omzoomd linnen. Iemand had – in de biechtstoel? – verklapt dat Louis tot de Nieuwe Orde toegetreden was.</span></p>
				<p class="wp-plat"><span>‘Als goed en kwaad hetzelfde zijn,’ zei de Kei vermoeid, ‘zoals uw hoofdman beweert’ (hoofdman! wij zijn geen Romeinen, geen boy-scouts!) ‘als het kwaad omdat het een teken van leven is te verkiezen is boven zwakte, als, als...’</span></p>
				<p class="wp-plat"><span>Hij knipte met zijn vingers, Louis reikte hem zijn brevier aan. ‘Als onmenselijke kwaliteiten de grondstof, de meststof zouden zijn voor wat de mens kan volbrengen, dan, dan...’</span></p>
				<p class="wp-plat"><span>Zij liepen met gelijke tred naar de eiken deur waar iemand niet zo lang geleden een indecent rafelige bleke kras in kruisvorm heeft aangebracht. Vanuit welke razernij? De Kei zelf?</span></p>
				<p class="wp-plat"><span>‘Als een slecht geweten gelijkgesteld wordt met een ziekte, dan hoor ik daarin de stem van de vijand.’</span></p>
				<p class="wp-plat"><span>‘Ik ben uw vijand niet.’</span></p>
				<p class="wp-plat"><span>De Kei had blauwe wallen onder zijn ogen. Bij de gleuf in zijn kin waren voor het eerst witte stoppeltjes te zien, een schrijnend kwetsbaar onverzorgd plekje. Ook zijn schoenen waren, voor het eerst, bestoft.</span></p>
				<p class="wp-plat"><span>‘Nee?’</span></p>
				<p class="wp-plat"><span>‘Nee!’ riep Louis en kon zijn knikkende knieën niet tegenhouden, noch zijn handen, hij knielde en leunde even tegen de knie van de priester in de onbevlekte toog, en veegde met zijn mouw de schoentoppen schoon.</span></p>
				<p class="wp-plat"><span>Hard en snel rukte de Kei hem naar boven bij zijn kraag.</span></p>
				<p class="wp-plat"><span>‘Als ge dit nog een keer doet...’</span></p>
				<p class="wp-plat"><span>‘Ja?’</span></p>
				<p class="wp-plat"><span>De Kei duwde hem opzij, en vluchtte met waaiende rokken. Alleen in de koude wierookgeur. Waarom heb ik dat gedaan? Omdat niemand het kon zien? Ik wilde hem vertellen dat hij op zichzelf moet passen, dat hij niet zoveel moet vasten en boeten om de anderen, om mij, dat hij moet uitkijken want men fluistert dat hij in een schuur zoals de eerste Christenen de Mis heeft opgedragen voor Engelse vliegers die in een weide in Moorsele geland zijn, verkleed als boeren, om ‘zwarten’ neer te knallen.</span></p>
				<p class="wp-plat"><span>Louis trok de albe aan. De scheerzeep van de Kei verdrong de koude wierookgeur. Er was geen spiegel. Hij knoopte zijn gulp open. Bij elke mis deze week zult gij, Evariste de Launay de Kerchove, mijn spoor, mijn merk, bij u dragen.</span></p>
				<p class="wp-witregel"><span> </span></p>
				<p class="calibre1"><span>Voeten raken, door de knieën buigen, de halters aan de oksels, aan de dijen, boven het hoofd, houthakken met de onbestaande </span><span class="wpt-cursief">goedendag</span><span>, de schaar met de voeten, in de lucht fietsen op de rug, pompen tot het rood schemerde achter zijn ogen. Daarna liepen Louis en Haegedoorn in uniform naar Haegedoorns huis. De stad was nu al gewend aan Louis in ornaat, er waren ook bijzonder weinig mensen op straat. In de Toontjesstraat, waar bijna alle mannen en jongens naar Duitsland vertrokken waren, zat een oude man, met zijn pet tot vlak boven zijn wenkbrauwen getrokken, op een stoel midden op het voetpad. Louis bleef voor hem staan. Haegedoorn die van de stoep was gegaan, keerde op zijn stappen terug.</span></p>
				<p class="wp-plat"><span>‘Wel?’</span></p>
				<p class="wp-plat"><span>‘Wel, wat?’ zei de oude.</span></p>
				<p class="wp-plat"><span>‘Die stoel weg. En rap!’ riep Louis.</span></p>
				<p class="wp-plat"><span>‘De straat is van iedereen.’</span></p>
				<p class="wp-plat"><span>‘Precies. Daarom moet het trottoir vrij voor iedereen.’</span></p>
				<p class="wp-plat"><span>De oude sleurde zijn stoel naar de gevel van zijn huisje, mompelend en steunend. Louis haalde zijn Hitlerjugend-dolk uit de schede en richtte hem naar de vuile, geruit gerimpelde keel.</span></p>
				<p class="wp-plat"><span>‘Kom. Louis, kom,’ zei Haegedoorn in zijn rug.</span></p>
				<p class="wp-plat"><span>‘Zeg ‘‘Schild en Vriend”. En rap!’ blafte Louis en hoopte dat de man een Spaans, een Frans, een zigeuner-, een negeraccent zou hebben, maar de </span><span class="wpt-cursief">sch</span><span> en de </span><span class="wpt-cursief">v</span><span> vloeiden moeiteloos. Louis stak zoals hij het Genevoix vaak zag doen in een heftige, geoliede zwaai de dolk terug.</span></p>
				<p class="wp-plat"><span>‘Ik heb nog trouwbrieven van onze Gaston bij uw vader laten drukken,’ zei de oude. ‘Vraag het hem maar. Gaston van Remoortere. En visitekaartjes ook, vóór de oorlog.’</span></p>
				<p class="wp-plat"><span>‘Een cliënt van uw Pa,’ zei Haegedoorn gniffelend.</span></p>
				<p class="wp-plat"><span>‘Dat ik die stoel nooit, nooit meer op straat vind,’ snauwde Louis.</span></p>
				<p class="wp-plat"><span>De namiddag, daarnet nog zo triomfantelijk machtig stralend als het Vlaams Legioen in de sneeuwjachtvelden van de moezjiks, was naar de knoppen. Bij de spoorweg gekomen wou hij terug naar de Toontjesstraat, een baksteen gooien in het krot van de oude, maar Haegedoorn weerhield hem, zij moesten het voorbeeld geven, mochten de minstbedeelden van het Vlaamse volk niet in grotere ellende brengen. In zijn kamer raadpleegde Louis Reinhard Tristan Eugen, de Obergruppenführer die aan die muur hing naast ‘Moederschap’, het beeld van Kolbe. ‘Minstbedeelden, minstbedeelden,’ gromde de Obergruppenführer. ‘Als gij u daarmee gaat bemoeien.’</span></p>
				<p class="wp-plat"><span>‘Volgens mij hitst de Kei deze minstbedeelden op tegen ons.’</span></p>
				<p class="wp-plat"><span>‘Zo zo,’ zei de man koel en bevingerde zijn Ritterkreuz dat hij gekregen heeft na de zevenennegentig vluchten in een </span><span class="wpt-cijfers">me</span><span> </span><span class="wpt-cijfers">110</span><span> over Engeland en Frankrijk.</span></p>
				<p class="wp-plat"><span>‘Volgens mij seint de Kei berichten door over onze formaties naar Rusland, over de grens, bedoel ik, over de grens van de vijandelijkheden, naar de andere kant, naar de Mongolen. En hij lacht mij uit.’</span></p>
				<p class="wp-plat"><span>‘Mit der Schlangenzunge losem Spott?’</span></p>
				<p class="wp-plat"><span>‘Ja!’</span></p>
				<p class="wp-plat"><span>Hitler zelf vindt dat de man te lange gevaarlijke uren in zijn vliegtuig zit, maar de man kan het niet laten, gevaar kietelt hem, hij houdt het ook niet uit in het kasteel waar hij regeert over Bohemen en Moravië. Zijn uitgerekt gezicht (de schuine bleke ogen die dichtbij elkaar staan, de elegante lange neus, de adelaar op de mouw, het doodshoofd en de gekruiste beenderen, het eikenloof), het zegt: ‘Schild und Freund, ik speel scherzo’s van Schumann, Schubert, Schmoll, ik ben een Schnauzer, ik scheer me en ik schiet, en jij, Du, Du, jij bent een schoothond. Schwach! Is het uw Schicksal om seine Schuhe zu poetsen?’</span></p>
				<p class="wp-plat"><span>‘Jawohl, Obergruppenführer.’</span></p>
				<p class="wp-witregel"><span> </span></p>
				<p class="calibre1"><span>‘Scheisse,’ zei Mama, zij zei het vaak de laatste dagen, zij hield haar lenden vast. Alsof daar een kind bewoog.</span></p>
				<p class="wp-plat"><span>Papa had het weer verkorven. Hij had van zijn broer Robert iets onduidelijks meegekregen. ‘Het fijnste van het fijnste,’ had Papa geroepen toen hij ermee binnenkwam, een reep ingewanden zo uit een varken losgerukt met klodders en lellen, hij had het gebakken, gestoofd, gekookt, gesmoord met te weinig margarine, met te veel uien. ‘Scheisse,’ riep Mama en rende om de tien minuten naar achteren, woedend.</span></p>
				<p class="wp-plat"><span>Zij wreef over haar lenden, haar maag. ‘En ik moet straks naar de Kommandantur,’ riep zij, ‘ik kan daar toch niet binnenkomen en direct naar het toilet gaan. Met uwe vieze brol. Bah. O God, ik moet weer!’</span></p>
				<p class="wp-plat"><span>‘Het is toch curieus,’ riep Papa haar achterna, ‘dat Louis en ik, die er veel meer van gegeten hebben van die vieze brol, daar niks van gewaar worden.’</span></p>
				<p class="wp-plat"><span>‘Wacht maar tot vanavond,’ gilde Mama. Zij kwam terug, krijtwit. Zij deed parfum achter haar oren. ‘Ik ga twee dagen vasten.’</span></p>
				<p class="wp-plat"><span>‘Geen slecht gedacht,’ zei Papa. ‘Dat zal uw lichaam deugd doen. Alle vuiligheid eruit.’</span></p>
				<p class="wp-plat"><span>‘Aha,’ riep Mama, ‘ge geeft dus toe dat het vuiligheid was.’</span></p>
				<p class="wp-plat"><span>‘Wat?’</span></p>
				<p class="wp-plat"><span>‘Wat ge daar van Robert meegekregen hebt om ons de diarree aan te doen.’</span></p>
				<p class="wp-plat"><span>‘Dat? Maar kind, dat is het fijnste van het fijnste! Vond ge niet, Louis?’</span></p>
				<p class="wp-plat"><span>‘Gij wilt dus beweren,’ kreet Mama, ‘dat het vuiligheid van mij is, van binnen in mij, dat ik vuil ben van binnen?’</span></p>
				<p class="wp-plat"><span>‘Maar Constance, waar haalt ge dat nu weer uit?’ </span></p>
				<p class="wp-plat"><span>Zij rende de deur uit.</span></p>
				<p class="wp-plat"><span>‘Dat we minder eten,’ zei Papa bedaard, ‘dat is nog van ’t slechtste niet. Dokter de Lille van Brugge zegt het al jaren. Rauwkost, graan, geen vlees of zeer weinig.’</span></p>
				<p class="wp-plat"><span>Op dat ogenblik weerklonk buiten de hoorn van Sootje’s ijskar. Papa sprong naar buiten. Zij aten de flauwe ijsjes bij de kar. De pony geeuwde onophoudelijk, men kon zijn ribben tellen.</span></p>
				<p class="wp-plat"><span>‘Sootje, ’t is niet voor het een of het ander, maar ge doet te veel water in uw ijs.’</span></p>
				<p class="wp-plat"><span>‘Het is de nieuwe mode, Staf,’ zei Sootje. ‘Op zijn Italiaans.’</span></p>
				<p class="wp-witregel"><span> </span></p>
				<p class="calibre1"><span>Vanille-, pistache- en chocolade-ijs klaargemaakt met </span><span class="wpt-cursief">water</span><span>, en dat door Sootje die ons heel zijn leven als prinsen gediend heeft, waar gaan we naar toe?</span></p>
				<p class="wp-plat"><span>Wij, het is te zeggen, iedereen die nog iets voelt voor het Avondland en zijn verleden en cultuur, gaan naar Rusland, door Rusland als door de boter van de steppes. De Russische boeren en burgers staan te dansen van tevredenheid als het Vlaams Legioen passeert. Het is een kwestie van maanden en de bolsjewistische ondermens ligt op zijn gat.</span></p>
				<p class="wp-plat"><span>De Finnen schieten al op Kronstadt, het woord zegt het zelf, de kroonstad die de ingang naar de haven van Leningrad beschermt. Zij zijn al voorbij Karioka en Knokkala. Waar, Oskaar? Wat ik zeg: Karioka en Knokkala.</span></p>
				<p class="wp-plat"><span>En Briansk, dat hebben wij ook al, hier in het Zuiden waar Timochenko probeert een tegenaanval in te zetten. Nog zuidelijker, hier, volg mijn vinger op de kaart, in Kiev, de moeder van de Russische steden, krijgen ze ook op hun tram, de Oekraïeners.</span></p>
				<p class="wp-plat"><span>De Russen hebben geen luchtmacht, dat is het. Als ’t geen schoon weer is, kunnen zij niet vliegen. Vijfentwintig procent van hun piloten heeft maar geleerd om in gelijk welk weer te vliegen, ge ziet van hier wat voor een vliegscholen dat ze daar hebben! En daar komt bij dat de Russische soldaat niet gaarne aanvalt, Ronald. Maarschalk Mannerheim zegt dat. De Russische soldaat is meer iemand voor de achterlinie, een back die zijn eigen ingraaft vlak voor de goal. Het enigste voordeel dat ze hebben is dat ze met zovelen zijn. Jammer voor hen, maar het gaat niet om de kwantiteit.</span></p>
				<p class="wp-plat"><span>Ronduit vervelend is het dat het Waals Legioen nu al betere resultaten boekt dan het Vlaams. Waarom, Jerome? Omdat er meer Belgische beroepsofficieren bij zijn, kaders die kaders kunnen vormen. En de Vlamingen hebben niemand van het kaliber van Leon Degrelle die als simpele soldaat dienst genomen heeft en het volgens mij tot generaal zal brengen, niet in een bureau van een of ander hoofdkwartier maar overal vooraan, op kop, bij zijn mannen.</span></p>
			</div>
		</div>
	


  </div>

  
  <div class="calibreToc">
    <h2><a href="../../qr7waf.html"> Table of contents</a></h2>
     <div>
  <ul>
    <li>
      <a href="9789023449317-A.xhtml#toc-anchor-1">Het verdriet van België</a>
    </li>
    <li>
      <a href="9789023449317-A.xhtml#toc-anchor">Inhoud</a>
    </li>
    <li>
      <a href="9789023449317-B.xhtml#toc-anchor">Het verdriet</a>
      <ul>
        <li>
          <a href="9789023449317-B.xhtml#toc-anchor-1">I Het bezoek</a>
        </li>
        <li>
          <a href="9789023449317-B.xhtml#toc-anchor-2">II Horen en zien</a>
        </li>
        <li>
          <a href="9789023449317-B.xhtml#toc-anchor-3">III De koe ‘marie’</a>
        </li>
        <li>
          <a href="9789023449317-B.xhtml#toc-anchor-4">IV Zuster Sint Gerolf</a>
        </li>
        <li>
          <a href="9789023449317-B.xhtml#toc-anchor-5">V Olibrius</a>
        </li>
        <li>
          <a href="9789023449317-B.xhtml#toc-anchor-6">VI Van een ander kind</a>
        </li>
        <li>
          <a href="9789023449317-B.xhtml#toc-anchor-7">VII De Miezers</a>
        </li>
        <li>
          <a href="9789023449317-B.xhtml#toc-anchor-8">VIII Martelaren</a>
        </li>
        <li>
          <a href="9789023449317-C.xhtml#toc-anchor">IX In Walle</a>
        </li>
        <li>
          <a href="9789023449317-C.xhtml#toc-anchor-1">X BoMama</a>
        </li>
        <li>
          <a href="9789023449317-C.xhtml#toc-anchor-2">XI De eland</a>
        </li>
        <li>
          <a href="9789023449317-C.xhtml#toc-anchor-3">XII Nonkel Florent</a>
        </li>
        <li>
          <a href="9789023449317-C.xhtml#toc-anchor-4">XIII Nonkel Robert</a>
        </li>
        <li>
          <a href="9789023449317-C.xhtml#toc-anchor-5">XIV Het Land van de Glimlach</a>
        </li>
        <li>
          <a href="9789023449317-C.xhtml#toc-anchor-6">XV Een knuppeltje</a>
        </li>
        <li>
          <a href="9789023449317-C.xhtml#toc-anchor-7">XVI Het scapulier</a>
        </li>
        <li>
          <a href="9789023449317-C.xhtml#toc-anchor-8">XVII Een verkenning</a>
        </li>
        <li>
          <a href="9789023449317-D.xhtml#toc-anchor">XVIII Een gouden bikkel</a>
        </li>
        <li>
          <a href="9789023449317-D.xhtml#toc-anchor-1">XIX Zijn gemene muil</a>
        </li>
        <li>
          <a href="9789023449317-D.xhtml#toc-anchor-2">XX In Bastegem</a>
        </li>
        <li>
          <a href="9789023449317-D.xhtml#toc-anchor-3">XXI Nonkel Armand</a>
        </li>
        <li>
          <a href="9789023449317-D.xhtml#toc-anchor-4">XXII Een timmerman</a>
        </li>
        <li>
          <a href="9789023449317-D.xhtml#toc-anchor-5">XXIII Meerke</a>
        </li>
        <li>
          <a href="9789023449317-D.xhtml#toc-anchor-6">XXIV In Gods gewijde natuur</a>
        </li>
        <li>
          <a href="9789023449317-D.xhtml#toc-anchor-7">XXV Vijgenblaadje</a>
        </li>
        <li>
          <a href="9789023449317-D.xhtml#toc-anchor-8">XXVI Zuster Koedde</a>
        </li>
        <li>
          <a href="9789023449317-D.xhtml#toc-anchor-9">XXVII De mande van de schande</a>
        </li>
      </ul>
    </li>
    <li>
      <a href="9789023449317-E.xhtml#toc-anchor">van België</a>
      <ul>
        <li>
          <a href="9789023449317-E.xhtml#toc-anchor-1">#</a>
        </li>
      </ul>
    </li>
  </ul>
</div>


  </div>
  

  <div class="calibreEbNav">
    
      <a href="9789023449317-D.xhtml" class="calibreAPrev">previous page</a>
    

    <a href="../../qr7waf.html" class="calibreAHome"> start</a>

    
      <a href="9789023449317-F.xhtml" class="calibreANext"> next page</a>
    
  </div>

</div>

</body>
</html>
