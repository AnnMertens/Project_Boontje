<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>9789023449317-G</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>

  


<link href="../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../qr7waf.html">Het verdriet van België
</a>
    </h1>
    
    
  
  </div>
  <div class="calibreMetaAuthor">
    Hugo Claus

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="9789023449317-F.xhtml" class="calibreAPrev">previous page</a>
        

        
          <a href="9789023449317-H.xhtml" class="calibreANext"> next page</a>
        
      </div>
    

    
		<div id="x9789023449317-g" class="calibre1">
			<div class="wpo-newpage">
				<p class="calibre1"><span>De zondagsmis van elf uur in de Onze Lieve Vrouwekerk, waar de burgerij van Walle elkaar terugvond en de dames hun laatste creaties van hoeden en jurken en schoenen lieten bewonderen, had veel van haar charme verloren, want Marnix de Puydt die er op het orgel speelde en soms speels midden in de statige orgelklanken een zwierig walsmotiefje weefde, werd vervangen door een muziekleraar die zich strikt aan Bach hield, ook mooi, zo’n Koraalvoorspel of ’n preludium, maar men miste het </span><span class="wpt-cursief">imprévu</span><span>.</span></p>
				<p class="wp-plat"><span>De nacht van de ramp in het Gesticht van Haarbeke had Amadeus voor het eerst sinds jaren in zijn bed gepist, de dagen daarop wou hij niet meer eten of drinken en toen was hij ontsnapt, men had hem pas een week later teruggevonden, kilometers van het ouderlijke huis. Hij lag voorover met zijn mond in een ondiep plasje kleiwater, een tros veldmuizen kroop uit zijn buik.</span></p>
				<p class="wp-plat"><span>Tante Nora die zich verheugd had op de terugkeer van Nonkel Leon was in al haar staten. Haar man had beslist een of ander lief in Duitsland opgedaan, want toen hij thuiskwam had hij met moeite zijn vrouw en zijn door haar schildklier ontregelde dochter bekeken, hij had wat met het konijn Valentine gespeeld en was toen vertrokken naar zijn damclub.</span></p>
				<p class="wp-plat"><span>Tante Nora bracht een stuk, de grootte van een sigarettenpakje, van de taart die zij speciaal voor hem had gebakken. De taart was keihard maar Papa vond haar voedzaam.</span></p>
				<p class="wp-plat"><span>‘Het is ook omdat ge u niet verzorgt, Nora, enfin, niet verzorgt zoals een man dat gaarne heeft,’ zei Tante Mona en die ganse namiddag, onder de leiding van Cecile die lessen in schminken kreeg op de balletschool, werd Tante Nora door Mama en Tante Mona onder handen genomen. Haar wenkbrauwen werden geëpileerd, crèmes werden aangebracht, haar haren werden gefluft, gebraiseerd, gebeitst, gebiologeerd, geblitzt, haar ellebogen werden geponst, er werd gerimmeld, geoorbeld, haar borst werd geperst, getild, tot de Verdrietige klaar was en met een onwezenlijke hoop in de plots amandelvormige ogen naar haar Leon werd gestuurd. ‘Wij zullen er gauw het fijne van weten, en is het nu niet gelukt, ja, dan mag ze beginnen peinzen op scheiden.’</span></p>
				<p class="wp-plat"><span>‘Maar waar vindt ze nog iemand met zo’n schoon inkomen en dubbele rantsoenzegels?’</span></p>
				<p class="wp-witregel"><span> </span></p>
				<p class="calibre1"><span>Zuster Sint Gerolf die in een eerste golf van gulzigheid alles opschrokte wat men haar voorzette en haar bord aflikte en toen aan het vasten was geslagen, vroeg nooit meer om verhalen aan BoMama. Haar zetel werd in de hoek bij de veranda gezet, volgens BoMama omdat ze dan een uitzicht had op de tuin en men makkelijker bij de grote linnenkast kon, volgens Hélène omdat haar moeder de aanblik van de weigerachtige vastende niet langer kon verdragen. Met haar rug naar de keuken zat de non hardop te bidden. Met het uitzicht op haar rug zat BoMama hardop te vertellen.</span></p>
				<p class="wp-witregel"><span> </span></p>
				<p class="calibre1"><span>‘O, aanbiddelijk hart, hoe lijdt gij thans, gij lijdt het gruwzaamste lijden dat kan bestaan, een lijden evenredig aan de miljoenen en miljoenen zonden van gans het menselijk geslacht.’</span></p>
				<p class="wp-witregel"><span> </span></p>
				<p class="calibre1"><span>‘...en hij smijt zijn vest uit in een hoek, nadat hij er natuurlijk eerst het geld heeft uitgehaald want meneer heeft geen portemonnee lijk andere mensen, meneer vindt dat minderwaardig kleinburgerlijk, en hij zegt dat zijn vest naar de schoonkuis moet, want Hélène kuist niet goed genoeg volgens hem, alleen Mona, die engel van zijn ogen, kan goed kuisen maar daarmee gaat hij zijn dierbare Mona niet lastig vallen, haar poezelhandjes zouden vuil kunnen worden, goed, ik raap die vest op uit de hoek, want dat zo laten traineren, het is geen gezicht, stelt dat er iemand komt, ge kunt nooit weten, en ik riek iets, ik zeg in mijn eigen: ‘‘het is geen parfum, het is geen poudre-de-riz, het is geen eau-de-toilette, het is geen lotion voor na het scheren”, raad eens, het was de geur van een roos, geen pioenroos, geen baccarat, nee, van die kleine knopjes, is dat geen egelantier? en ik riek nog beter en ’t komt toch wel van het knoopsgat zeker, wat wil betekenen dat hij tot aan onze voordeur rondgelopen heeft met een roos in zijn knoopsgat die hij gekregen heeft van een of andere Roos van Jericho en dat hij haar dan rap in de goot gesmeten heeft...’</span></p>
				<p class="wp-witregel"><span> </span></p>
				<p class="calibre1"><span>‘...o, nooit volprezen liefde, o beminnenswaardige, gij bemindet uwen hemelschen vader met ene oneindige liefde en die liefde overstroomde Uw Hart met een eindeloos geluk maar verscheurde het tegelijkertijd bij het aanschouwen der talloze zonden tegen de onuitsprekelijke goedheid van Uwen Vader bedreven...’</span></p>
				<p class="wp-witregel"><span> </span></p>
				<p class="calibre1"><span>‘...hij komt binnen op de receptie want hij moest een voordracht houden over de gewoontes in de Kongo, wat weet hij daarvan? hooguit of zijn aandelen van de Kasaï in de hoogte gaan of niet, en daar heeft hij ook zijn neus aan verbrand niettegenstaande de adviezen van zijn neef de missionaris, goed, hij komt binnen en de hoofdonderwijzer zegt: ‘‘Mijnheer Seynaeve, wij hebben het geluk vanavond een goeie kennis van u te begroeten.” – ‘‘Van mij?” doet hij. En wie stond er daar op ’t onverwachts? Zijn lief. Ja, die van Koekelare die in de caoutchouc-fabriek werkt als, wat is het? secretaresse? wij kennen dat, secrétaire de direction, méér moet ik niet zeggen, en weet ge wat hij deed, de lafaard, hij deed alsof hij haar niet zag, niet herkende, niet kende, hij zei: ‘‘Pardon, ge zijt mis, ik ken die persoon niet,” lijk Petrus in de hof van daar in Palestinië omdat hij gezien had dat de Kanunnik er was, van de Bank van Roeselare, en voor geen goud wilde hij geweten hebben dat er mogelijks overspel op het spel stond, en zij, zij verschoot er danig van, zij werd rood lijk d’ondergaande zon, want wat een afgang </span><span class="wpt-cursief">en public</span><span>, want dat arm meisje zal voorzeker geproclameerd hebben: ‘‘de geachte spreker over Kongo van vanavond ken ik, ik ga méér zeggen, het is mijn lief en onze verhouding is achterbaks want zijn vrouw leeft nog,” en zij heeft haar sacoche gepakt en zij wilde, zo hebben ze ’t mij verteld, met die sacoche op zijn kletskop slaan en het is nog Madame Kerskens die haar tegengehouden heeft, die sukkelaar is dan weggelopen, die sloore, ik heb er echt compassie mee, al is het zijn lief...’</span></p>
				<p class="wp-witregel"><span> </span></p>
				<p class="calibre1"><span>‘...Toen juichte uw Hart bij het vooruitzicht van zo veel andere zielen welke voor eeuwig door Uw lijden gered zouden worden. En de redding eener enkele ziel zou genoegzaam vergoeding aan Uw liefde hebben geboden, want Uw hart is vervoerd van teerheid voor de mensen...’</span></p>
				<p class="wp-witregel"><span> </span></p>
				<p class="calibre1"><span>De gevechtshandelingen op het Tunesisch oorlogsfront staan in het teken van een systematische stellingverbetering. Jaja, Maria.</span></p>
				<p class="wp-plat"><span>In de oostelijke Kaukasus hebben onze troepen zich binnen het bestek van de beweeglijke oorlogvoering systematisch van de vijand losgemaakt.</span></p>
				<p class="wp-plat"><span>Zwijg maar, wij weten al meer dan genoeg!</span></p>
				<p class="wp-plat"><span>Ondanks heftige afweer konden de verdedigers van Stalingrad niet verhinderen dat de vijand uit het Westen binnendrong, hetgeen dwong tot een achteruitschuiven der eigen stellingen met enige kilometers. Dat riekt aangebrand, Fernand!</span></p>
				<p class="wp-witregel"><span> </span></p>
				<p class="calibre1"><span>‘Zoet Hert, maak dat ik u meer en meer beminne.’</span></p>
				<p class="wp-witregel"><span> </span></p>
				<p class="calibre1"><span>Volgens Nonkel Robert was de kilo varkensgehakt die hij aan Papa meegegeven had voor BoMama (op gevaar van zijn leven, want naarmate het aangebrand begint te rieken in het verkruimelend Sicilië en in het dooiende Rusland worden de Duitsers en de controleurs lastiger, en ge moet, om op uw gemak te kunnen werken als slachter, véél pakskes afgeven aan de een en de ander) van de éérste kwaliteit. Want de geburen, de moeilijk te bevredigen officieren van de ‘Flandria’ en vooral hijzelf en zijn echtgenote Monique hadden er van gegeten en niets gevoeld.</span></p>
				<p class="wp-plat"><span>Volgens Tante Nora werd er veel gehakt gemengd met een minderwaardig vet. ‘Ik zeg niet dat gij dat doet, Robert, ik zeg alleen maar dat er gekapt op de markt is dat gemelangeerd is.’ Zij zei ook dat wat Mama en Mona op haar gezicht gesmeerd hadden ook geen Crème de Payot was geweest, want zij had er bubbels van gekregen. Waarop dat gemeen spook van een Cecile zegt: ‘Ik dacht dat het de bedoeling was dat Nonkel Leon er een bubbel van zou krijgen.’ Pats, zij kreeg een klap, geen echte, want die twee zijn koek en ei, overigens ’t schijnt dat de Amerikanen in Noord-Afrika leven van eier</span><span class="wpt-cursief">poeder</span><span>. ‘Waar gaan wij naar toe? Straks gaat de mens nog alleen maar poederkens en pillekes eten, nee, geef mij maar varkensgekapt,’ zei BoMama.</span></p>
				<p class="wp-plat"><span>Volgens Papa had hij dat gehakt niet allemaal ineens willen uitdelen aan de hele familie en had hij gedacht dat ze, slokops zijnde, content waren geweest als hij drie dagen later nog eens een half kilootje zou brengen, het halve kilootje dat hij voor hun eigen goed weggeborgen had in zijn atelier. ‘Ge moet op de dag van morgen peinzen, mensen!’</span></p>
				<p class="wp-plat"><span>‘Waarom in uw atelier? En niet in onze kelder?’ vroeg Mama.</span></p>
				<p class="wp-plat"><span>‘Omdat er ratten in de kelder zijn. En omdat die daar (zijn ongeschoren roze dubbele kin in Louis’ richting) er zou aangezeten hebben!’</span></p>
				<p class="wp-plat"><span>‘En waar is die halve kilo dan gebleven?’</span></p>
				<p class="wp-plat"><span>‘Ik heb hem moeten wegsmijten. D’r zat al een wormpje in.’</span></p>
				<p class="wp-plat"><span>‘Een wormpje, wat geeft dat nu, Staf?’</span></p>
				<p class="wp-plat"><span>‘Een haas laat ge toch ook een dag of drie hangen.’</span></p>
				<p class="wp-plat"><span>‘Negers begráven zelfs olifantenvlees.’</span></p>
				<p class="wp-plat"><span>‘Een roquefort met een wormpje, er is niets beters.’</span></p>
				<p class="wp-plat"><span>‘Het is proteïne, waar we allemaal te weinig van hebben.’</span></p>
				<p class="wp-plat"><span>‘In Stalingrad zouden ze rond zo’n gekapt de tango dansen!’</span></p>
				<p class="wp-plat"><span>‘Ik heb er van geproefd,’ zei Papa, ‘en d’r was lijk een smaakje aan.’</span></p>
				<p class="wp-plat"><span>‘Gij hebt ongelijk gehad Staf,’ zei Peter. ‘Wij moeten onze houding tegenover voedsel herzien. Wat vroeger ongeschikt geacht werd voor consumptie zou best eens kunnen blijken het voedzaamste te zijn.’</span></p>
				<p class="wp-plat"><span>BoMama stak haar tong naar hem uit achter zijn rug.</span></p>
				<p class="wp-plat"><span>‘Denk maar aan Firmin de Bulgaar zaliger die zijn neus optrok als wij elk een dozijntje slakken aten met peterselieboter.’</span></p>
				<p class="wp-plat"><span>‘Zaliger?’ vroeg Mama. ‘Hoe weet ge dat?’</span></p>
				<p class="wp-plat"><span>‘Ach, Constance, niemand heeft hem toch meer gezien.’</span></p>
				<p class="wp-plat"><span>In de lege hoek waar Zuster Sint Gerolf de laatste tijd met haar gezicht naar de muur had gezeten en gebeden tot het zoetheilig Hart, stond nu een kapstok.</span></p>
				<p class="wp-plat"><span>Tante Hélène was als eerste opgestaan die ochtend. Zij zette de radio aan voor het programma ‘Goed Geslapen?’, meestal mandolinemuziek, en las in </span><span class="wpt-cursief">Het Rijk der Vrouw</span><span> hoe je thuis zeep kon maken en zij praatte meer in zichzelf dan tot de onbeweeglijke gestalte toen zij zei: ‘En nu gaan we dat soepje van gisteren opwarmen,’ en merkte toen op de tegels dat Zuster Sint Gerolf diarree had gekregen en toen dat ze blauw was en in haar schoot gehakt had uitgespuwd.</span></p>
				<p class="wp-plat"><span>‘Maar hoe heeft ze dat gekapt kunnen pakken, ik had het op de bovenste plank gelegd achter dat beeldje van Pater Damiaan!’</span></p>
				<p class="wp-plat"><span>‘Als een mens honger heeft is hij tot alles in staat.’</span></p>
				<p class="wp-plat"><span>‘Een mens is in staat om zijn eigen kind te laten verhongeren en zelf caramellen weg te steken in zijn atelier,’ zei Louis.</span></p>
				<p class="wp-plat"><span>‘Gij gaat tegen mijn hand vliegen,’ zei Papa loom.</span></p>
				<p class="wp-plat"><span>‘Wat zo jammer is, dubbeljammer, is dat zij twee dagen geleden zei dat haar vasten voorbij was, want dat het de bedoeling van ons Heer niet was dat wij ons eigen zouden verwaarlozen.’</span></p>
				<p class="wp-plat"><span>Tante Mona, Tante Nora, Nonkel Robert en Louis liepen achter de kist. Vrouwen bleven ramen lappen, fietsers floten, spoorwegarbeiders maakten ruzie, de stad Walle keek niet om. Geen hertog riep als bij de begrafenis van Louis Quatorze: ‘Kwaakt, kikkers, nu de zon gezonken is!’ Papa wilde een passend doodsprentje drukken maar hij had geen gegevens, zij had geen identiteitskaart bij zich.</span></p>
				<p class="wp-plat"><span>‘Zo de put in, zonder kind of kraai,’ zei BoMama en scharrelde in haar réticule met de zilveren sluiting die twee omstrengelde slangen voorstelde. Zij duwde Louis een briefje van twintig frank in de hand. ‘Ga naar de bakkerin en koop voor dat geld nonnescheetjes. Het is ’t enige dat wij voor haar memorie kunnen doen.’</span></p>
				<p class="wp-plat"><span>Iedereen at zwijgend het broze, lichte schuimgebak dat smolt op de tong. Louis likte de laatste korreltjes uit het papieren zakje, de melkwitte as vloog in zijn neusgaten. ‘Toch proeft ge dat ze gemaakt zijn van het wit van eieren van kiekens die gevoed worden met afval van vis,’ zei Papa. ‘’t Is nu gelijk,’ zei BoMama.</span></p>
				<p class="wp-witregel"><span> </span></p>
				<p class="calibre1"><span>‘Ge moogt het mij zeggen, Constance, ik zal niet kwaad zijn, ik beloof u dat ik kalm ga blijven, ik ga niet uitschieten, maar om de liefde Gods, spreek het uit. Wáár was het, de eerste keer, ge moet mij geen details geven maar wáár was het? – Ik versta dat ge ’t niet wilt vertellen, dat het delicaat is, maar wanneer was het, zeg mij dat tenminste?’</span></p>
				<p class="wp-plat"><span>Papa brulde: ‘Wat dééd hij?’</span></p>
				<p class="wp-plat"><span>De veren van hun bed piepten, Mama draaide zich om.</span></p>
				<p class="wp-plat"><span>‘Alstublieft, Constance, wij zijn toch kameraden.’</span></p>
				<p class="wp-plat"><span>‘Van in de tijd van de IJzerbedevaart,’ zei Mama schor.</span></p>
				<p class="wp-witregel"><span> </span></p>
				<p class="calibre1"><span>De rat in zijn labyrint, de slinkse sluiper Theo van Paemel, had woord gehouden. De Erweiterte Kinderlandverschikkung stuurde de afvallige Seynaeve junior naar het merenrijke Strelenau, Mecklenburg. Daar wachtten hem sport en volksdans, knutselen en lekenspel, natuurleven en troepdienst. Papa moest een briefje tekenen dat Louis geen rare ziekten had. Louis ergerde zich aan de efficiënte haast waarmee zijn moeder een week tevoren al zijn koffer pakte.</span></p>
				<p class="wp-plat"><span>‘Ik vertrek naar het verre Oosten.’</span></p>
				<p class="wp-plat"><span>‘Duitsland is het verre Oosten niet,’ zei Simone, ‘dat is waar de Chinezen wonen.’</span></p>
				<p class="wp-plat"><span>‘Toch wel, kijk op de kaart, ’t ligt ver ten oosten van ons land.’</span></p>
				<p class="wp-plat"><span>‘Ge moet mij mijn foto teruggeven.’</span></p>
				<p class="wp-plat"><span>‘Gegeven is gegeven.’</span></p>
				<p class="wp-plat"><span>‘Als ge ’t zo wilt. Ik moet naar binnen. Ik moet siroop maken.’</span></p>
				<p class="wp-plat"><span>‘Tegen de hoest?’</span></p>
				<p class="wp-plat"><span>‘Nee, om te versterken. Een recept van mijn vader.’</span></p>
				<p class="wp-plat"><span>‘Gaat ge op mij peinzen?’</span></p>
				<p class="wp-plat"><span>‘Wanneer?’</span></p>
				<p class="wp-plat"><span>‘Vanavond.’</span></p>
				<p class="wp-plat"><span>‘Ja.’</span></p>
				<p class="wp-plat"><span>‘Echt waar?’</span></p>
				<p class="wp-plat"><span>‘Voor dat ik slaap peins ik altijd op wat ik die dag heb meegemaakt.’</span></p>
				<p class="wp-plat"><span>‘Ik ga u een hele tijd niet meer zien.’</span></p>
				<p class="wp-plat"><span>‘Vier weken, dat is gauw gepasseerd. Uw haar is te lang.’</span></p>
				<p class="wp-plat"><span>‘Ik ga het laten snijden.’</span></p>
				<p class="wp-plat"><span>‘Bij coiffeur Felix.’</span></p>
				<p class="wp-plat"><span>‘Nee, mijn Mama gaat het doen,’ zei Louis en schaamde zich. Simone had een bijna doorschijnende bloeze aan, je zag de bustehouder. Hij gaf haar een kus op de wang.</span></p>
				<p class="wp-plat"><span>‘Goed. Het is al goed,’ zei zij, haar melancholie leek hem passend, alhoewel ze om de meeste dingen treurig was. Hij nam haar hand en kietelde haar handpalm omdat Haegedoorn gezegd had dat vrouwen dit onweerstaanbaar vonden. Zij merkte het niet. De bel van de apotheek rinkelde als de bel waarmee gegoede families in Mecklenburgse villa’s hun butler riepen die dan bleek Lord Lister in vermomming te zijn, hij die onweerstaanbaar was voor vrouwen, vanwege zijn blik van staal.</span></p>
				<p class="wp-witregel"><span> </span></p>
				<p class="calibre1"><span class="wpt-cursief">Zesde dag.</span><span> Hoe stil is het hier. ’s Nachts hoor ik soms kletterende paardenhoeven. De bietenvelden zijn onoverzienbaar. Er is veelvuldig mist. Het dialect dat zij hier spreken lijkt soms op Vlaams. Zij zeggen ‘vertellen’, niet ‘erzählen’. De meeste mannen lopen gebogen. Alsof zij iets in de grond zoeken. De man bij wie ik ingekwartierd ben heet Gustav Vierbücher. Maar hij kan niet goed lezen. Hij is te klein om in het leger te dienen. Hij steekt vaak een ijzeren spil in de grond en kijkt dan naar de punt. Zoekt hij olie? Zijn vrouw heet Emma zoals de vrouw van Göring van wie zij de dikke gestalte heeft. Zij stoot mij vaak aan en zegt dat ik mij moet spoeden. Maar zij zegt niet waarvoor. Het regent zeer veel. Als ik mij goed gedraag, zegt Emma, mag ik het beeldje van een danseres, voortkomend uit de </span><span class="wpt-cijfers">ss</span><span>-Porzellanmanufaktur van München meenemen als cadeau voor mijn moeder. Zij hebben hier vreemde kachels die betegeld zijn en vastgemetseld in een hoek staan. Zij slapen hier onder een peluwzak (?) die veel te warm is. Er zijn ook veel insecten van zonderlinge vormen en kleuren die dwars door de kamers zoemen. Maurice had hier de tijd van zijn leven gehad om ze te bestuderen. Ik heb dikwijls geschreid ’s nachts maar ik leer mij bedwingen.</span></p>
				<p class="wp-plat"><span class="wpt-cursief">Zevende dag.</span><span> Ik word elke nacht wakker van Gustav die vijf zes keer moeizaam in een tinnen schaal pist. Hij zucht en kermt daarbij. Gisteren zei Emma dat ik ondankbaar was. Omdat ik de roze soep niet lustte die, volgens het pakje, van aardbeien gemaakt was.</span></p>
				<p class="wp-plat"><span class="wpt-cursief">Achtste dag.</span><span> Ik moet van Gustav en Emma naar het gemeentehuis, waar de jongsten van de </span><span class="wpt-cijfers">hj</span><span> spreekkoren leren zeggen, figuurzagen en houten vliegtuigjes bouwen. Ik heb vanavond: ‘O krinklende winklende waterding, met ’t zwarte kabotseken aan’, enz. gereciteerd. Ik moest het nog eens doen en zei: ‘O, stinkende, winkelende paterding, schart er uw rokske maar aan.’ Niemand heeft het verschil gemerkt. Later een soort Zonnewendefeest met kampvuur. Wat niet verboden is. Omdat hier geen Geallieerde vliegtuigen overvliegen.</span></p>
				<p class="wp-plat"><span class="wpt-cursief">Twaalfde dag.</span><span> Ik help Emma bij het huishouden en Gustav met het voeren, maar ook als er niets te doen is en Emma breit en Gustav slaapt bij de kachel kan zij niet verdragen dat ik in </span><span class="wpt-cursief">Simplicissimus</span><span> (tien afleveringen) zit te lezen. Zij zegt dat ik geluk heb dat ik geen Duitse jongen ben, dat men mij anders zou aanpakken.</span></p>
				<p class="wp-plat"><span class="wpt-cursief">Vijftiende dag.</span><span> Emma zegt dat ik vuil ben als een jood. Dat ik net als de joden niet genoeg van ondergoed verander. Ik meen te zien dat Gustav per dag ineenkrimpt, dat hij straks niet over de tafel zal kunnen kijken.</span></p>
				<p class="wp-plat"><span class="wpt-cursief">Zestiende dag. </span><span>Ik heb de </span><span class="wpt-cijfers">hj</span><span> ‘Ouwe Taaie, jippiejippiejee’ geleerd. Zij denken dat het een Vlaams volkslied is.</span></p>
				<p class="wp-plat"><span class="wpt-cursief">Achttiende dag.</span><span> Ik heb in dit platte land een bos ontdekt. Ik ga er morgen heen.</span></p>
				<p class="wp-plat"><span class="wpt-cursief">Negentiende dag.</span><span> Wat een Geschichte. Ik schrijf het op omdat ik er later om zal lachen. Ik liep naar het bos in de verte. Gedurende uren. Het leek een fata morgana. Ik probeerde er in een rechte lijn naartoe te lopen, ik klom door doornhagen en waadde door kreken. Urenlang. Toen werd ik moe en viel in slaap in een maïsveld. Na een uur ongeveer hervatte ik de tocht, maar op een bepaald ogenblik kon ik niet verder omdat ik mij in een moerassig gebied bevond. Ik bleef op zo’n eilandje zitten. Muggen, libellen en horzels vielen mij aan. Ook een school (?) waterratten zwom naderbij. Ik keerde terug op mijn stappen maar toen ik langs de plek in het maïsveld kwam waar ik gerust had, sprongen drie boeren op mij af. Ik kon hun gebrul niet verstaan, hun taal leek niet op Duits. Wel verstond ik het woord: parachutist. Op mijn leeftijd! Een van hen had een zeis bij zich, als Pietje de Dood. Ik werd naar een boerderij gebracht. De jongste boer die mank is, bleek een soort veldwachter te zijn, Ernst geheten. Hij bracht mij thuis (thuis, sic) en verbood mij nog uit de kom van het dorp te komen.</span></p>
				<p class="wp-plat"><span class="wpt-cursief">Tweeëntwintigste dag. </span><span>Het zijn zeer lange dagen. Ik vond de avondster, het zevendruppeltje en de twee Beren. De melkweg ook natuurlijk. Gustav de dwerg kijkt altijd op mijn vingers als ik karikaturen van Churchill, Roosevelt en Stalin teken en inkleur. Hij begrijpt niet dat ik dat kan.</span></p>
				<p class="wp-plat"><span class="wpt-cursief">Drieëntwintigste dag.</span><span> Wat nu weer! Ik hoorde op de radio: ‘Der Wind hat mich (mir?) ein Lied erzählt’ en ik zei aan Emma dat Zarah Leander een houten been had. Zij schrok zodanig dat zij schreeuwend de straat op liep en mensen uit het dorp in huis haalde. Daar waren twee mankepoten bij, een met één long, schijnt het, en de secretaris, die zeker honderdvijftig kilo woog. Zij begonnen allemaal door elkaar te gillen en te schelden en wilden mij lynchen. De secretaris die dienst doet als Lagermannschaftsführer pakte mij bij de kraag van mijn hemd, het scheurde. Hij stelde mij vragen. Onder andere, wat voor een vader ik had die mij zo had opgevoed. Ik antwoordde dat mijn vader in mijn land bij de Gestapo was. Dit maakte grote indruk. Als Papa het zou weten zou hij kraaien van trots. Zij bleven nog wat vervelend doen maar dropen toen af. En wat is het mooiste? Emma is nog nooit zo vriendelijk geweest. Zij bakte zelfs oliebollen maar die waren te deegachtig en Gustav at ze allemaal op.</span></p>
				<p class="wp-plat"><span class="wpt-cursief">Zesentwintigste dag.</span><span> Gustav en Emma zeggen dat zij het erg vinden dat ik wegga, dat zij al aan mij gewend waren. ‘Wie ein Sohn,’ zeiden ze. Ik antwoordde dat ik nooit een goede zoon kon zijn, ook niet voor mijn ouders. Emma begon te schreien. Daarom heb ik haar Mutti genoemd. Gustav zei: Und ich? Daarom heb ik maar ‘Vati’ tegen hem gezegd. Morgen krijg ik de porseleinen danseres mee en zal Gustav mij achter op de fiets naar het station brengen. </span><span class="wpt-cursief">Goodbye </span><span>Strelenau.</span></p>
				<p class="wp-witregel"><span> </span></p>
				<p class="calibre1"><span>Slaapdronken stond Louis voor het raam, dat niet open mocht, ook niet om naar je gelukkige ouders te wuiven in de verte, want je kon tot op het laatste ogenblik een sintel van de trein in je ogen krijgen. En toen, zwaaiend met het hakenkruisvlaggetje zoals bevolen werd, reed hij op de treeplank in de stoom van de trein Antwerpen binnen, overweldigd door het geroep en gekrijs in het Antwerps Vlaams huiselijk vertrouwds, en zag Mama staan zoals beloofd. Wat is zij klein, zal ik in mijn notaboek schrijven vanavond, zij komt niet eens tot de schouder van de Vlaamse Wachter naast haar, en zij heeft haar haar donkerrood geverfd.</span></p>
				<p class="wp-plat"><span>Mama probeerde hem op te tillen, kuste hem woest op de wangen, in de nek, perste hem tegen haar borst. Hij liet zijn vlaggetje vallen maar niemand merkte het op. Alhoewel dit volgens de natuur niet mogelijk was, leek Mama op de zuster van Papa, Nora, zij had geen schmink op, en had roze vlekken op haar wangen alsof zij er met de kapotte bontjas over geraspt had. Er was iets met haar aan de hand, want zij huppelde, neuriede, hinnikte, haakte haar arm in die van de jonge Vlaamse Wachter, die slungelachtig glimlachend Louis’ koffer aanpakte.</span></p>
				<p class="wp-plat"><span>In de trein naar Walle, uren, door het zwart landschap, in de dikke walmen van de volgepropte coupé, tussen het gekwaak en gevloek van de kaartspelers, dat alleen verzwakte toen inspecteurs langs kwamen.</span></p>
				<p class="wp-plat"><span>‘Oskar is zo vriendelijk geweest om mee te komen, om er op te letten dat er mij niks overkomt, dat ik mijn kaartjes niet verloor of dat ik niet op een verkeerde trein stond te wachten. Hij heeft goed op mij gepast.’</span></p>
				<p class="wp-plat"><span>De slungel murmelde bedeesd dat het zijn plicht was.</span></p>
				<p class="wp-plat"><span>De trein stopte midden in koolzaadvelden. Het enige licht kwam van de aangestreken lucifers en van de glimwormen in de holle gezichten van de kaartspelers. In de verte stralen van zoeklichten. Een oude man die tegen Louis aangedrukt zat, boerde de hele tijd, er kwam geen einde aan, de boerziekte. Scheldende mannen die met lantaarns zwaaiden onderzochten het sissende, dampende onderstel van hun coupé. Kettinghonden in verre boerderijen. Het plotse heftige geruis in onzichtbare boomkruinen. Dit was België en onmetelijk ver weg, bijna onbestaand, lag Mecklenburg, een vlakke, ongerepte planeet met hier en daar een verminkte, dwalend door bietenvelden. België was vlakbij, propvol blatend stinkend angstig volk. Louis tekende Churchill in de bewasemde ruit, drie halve cirkels voor de kinnen, een klein cirkeltje voor de mopsneus, de hanglip met sigaar, een bol hoog voorhoofd met zes haren opzij, en dan het vlinderdasje eronder.</span></p>
				<p class="wp-plat"><span>Mama vroeg voor de derde keer hoe het eten was geweest, het slapen. Of hij al zijn was mee had gebracht, zijn twee paar schoenen, zijn pyjama. Hoe de mensen waren. Ongelukkig door de verliezen?</span></p>
				<p class="wp-plat"><span>‘Zij hebben een keer achter mij gezeten, met een zeis.’</span></p>
				<p class="wp-plat"><span>‘Maar jongen toch.’ Maar vroeg niet verder waarom, wanneer, hoe.</span></p>
				<p class="wp-plat"><span>Mannen en vrouwen werden uit de trein gehaald, zij moesten hun koffers en balen aan de kant zetten. Een van de smokkelaars morde, een rijkswachter ging op hem toe, pakte zijn neus beet, kneep er in, bleef knijpen. Louis zag de tranen uit de man zijn ogen springen.</span></p>
				<p class="wp-plat"><span>De trein stommelde verder, de oude man naast Louis vertelde hees en haastig een reeks moppen.</span></p>
				<p class="wp-plat"><span>‘Het is dat ik u heb, Louis...’ zei Mama tegen de ruit.</span></p>
				<p class="wp-plat"><span>‘Als ik u niet had, o jongen, dan wist ik het wel...’</span></p>
				<p class="wp-plat"><span>‘Ik had chocola gereedgelegd, melk met nootjes, uit Zwitserland om het u te geven in de statie, tien minuten lag ze op tafel en hij was ermee weg.’</span></p>
				<p class="wp-plat"><span>‘Meerke heeft al haar tanden laten uittrekken. Nonkel Omer is zot geworden, hij zit bij de Broeders in Sint-Vincent.’</span></p>
				<p class="wp-plat"><span>‘Het is alsof ge jaren weggeweest zijt.’</span></p>
				<p class="wp-plat"><span>Het waren voorpostgevechten. Er is iets met haar gebeurd, met die paffende ongeschminkte vrouw tegenover mij. Zij past in deze chaotische trein die steeds verder wegrijdt van het mistig rijk, plat als een pannenkoek, waar spreekkoren weergalmden, waar regelmaat en orde heersten onder de mankepoten, waar ik de enige wanordelijkheid was. Wij moeten nu op de hoogte van Waregem zijn waar een van Peters lieven woont, een onderwijzeres die eens afgerammeld werd door Tante Mona. Waarom schiet mij dit te binnen? Omdat het, net als bij Mama tegenover mij, met overspel te maken heeft, iets wat je over moet spelen omdat het spel de eerste keer mislukt is.</span></p>
				<p class="wp-plat"><span>‘Het is hem gelukt, uw vader. Hij heeft mij klein gekregen.’</span></p>
				<p class="wp-plat"><span>‘Sst!’ deed Louis als naar een kleintje.</span></p>
				<p class="wp-plat"><span>‘</span><span class="wpt-cursief">Ons</span><span> klein gekregen. Hij mag in zijn handen wrijven, fier op zijn borst kloppen, proficiat!’</span></p>
				<p class="wp-plat"><span>‘Stil, sst!’</span></p>
				<p class="wp-plat"><span>‘Het geeft niet. Oskar mag alles horen.’ Oskar deed alsof hij sliep, alsof hij het niet wou horen, het geraaskal dat zij toen, gejaagd als de oude man met zijn landerige moppen daarnet, losliet vóór dat zij zo meteen in het vervloekte stadje van haar verdriet zouden aankomen, in de nachtlucht van haar verlies.</span></p>
				<p class="wp-plat"><span>‘Hij heeft het gearrangeerd met zijn maat Theo, die overal met zijn vuile vingers in de pap zit. Want wat hebben zij Henny kunnen verwijten? Driemaal niks en toch heeft hij zich moeten verantwoorden, een mens van zijn kaliber, aangesteld door Von Falkenhausen zelf en door de strengste militaire dokters afgekeurd voor chronische Magenschleimhautentzündung. Wat? Zou hij ooit geld ontvangen hebben om rijkeluisjongens weg te houden van het transport, zo’n morele mens? Dat hij zogezegd tegen het regiem zou gesproken hebben? Wat heeft hij precies gezegd in het restaurant van het hotel ‘De Zwaan’? Hij ontkent het niet, integendeel, terwijl ik hem nog zo schoon gesmeekt heb te ontkennen, ‘‘Liebchen, zweer het af, zeg dat gij het nooit van zijn leven hebt uitgesproken.”</span></p>
				<p class="wp-plat"><span>‘‘Flämmchen,” zei hij, ‘‘als ik tegenover mijn eigen volk de waarheid niet mag zeggen! Het is geen Sondergericht!”’ </span></p>
				<p class="wp-plat"><span>‘Wat heeft hij bekend, Mama?’ vroeg Louis.</span></p>
				<p class="wp-plat"><span>‘Dat hij gezegd heeft: ‘‘De totale overwinning roept haar ongeluk op.” En dat is niet eens van hem, maar van een grote Duitse geleerde, ge moet hem kennen, gij, die altijd met uw neus in boeken zit.’</span></p>
				<p class="wp-plat"><span>‘Bon, en verder?’</span></p>
				<p class="wp-plat"><span>‘Dat hij te veel opzien gebaard heeft door te veel in het openbaar Sekt te hebben gedronken. (</span><span class="wpt-cursief">Sekt, Sekt.</span><span> Mama, vroeger als kind: </span><span class="wpt-cursief">Jetzt. Jetzt</span><span>, tijdens Veertien-Achttien aan de piano.) Maar die mens mocht geen Sekt drinken vanwege zijn maag en zelfs al had hij Sekt gedronken met emmers, hij mág toch van zijn eigen geld dat hij geërfd heeft van zijn familie.’</span></p>
				<p class="wp-plat"><span>‘Is hij weg uit Walle?’</span></p>
				<p class="wp-plat"><span>Zij wreef haar gezicht af, de trein vertraagde.</span></p>
				<p class="wp-plat"><span>‘Kriegsverwendungsfähig,’ zei zij mat.</span></p>
				<p class="wp-plat"><span>‘Waar naartoe?’</span></p>
				<p class="wp-plat"><span>‘Een Flakbatterie. Maar ik zeg u niet waar. Hij zou mij schrijven. Maar ik zeg u niet waar die brief zal toekomen. Gij zijt in staat om het aan uw vader te vertellen.’</span></p>
				<p class="wp-plat"><span>‘Ik, Mama?’</span></p>
				<p class="wp-witregel"><span> </span></p>
				<p class="calibre1"><span>Papa kwam de trap af, met de ogen knipperend, een trui van het Belgisch leger over zijn pyjama. ‘Wel, wel, wel.’</span></p>
				<p class="wp-plat"><span>‘Hebben wij u wakker gemaakt, Papa?’</span></p>
				<p class="wp-plat"><span>‘Nee, natuurlijk niet. Ik heb op u gewacht natuurlijk. Ik lag een beetje te lezen in mijn brochure van </span><span class="wpt-cursief">Judas</span><span> van Cyriel Verschaeve want er is sprake van dat ik een van de Sanhedrieten zal spelen, en ik moet natuurlijk een keer heel de brochure doornemen. Maar het is zware kost!’</span></p>
				<p class="wp-plat"><span>Mama geeuwde. ‘Niet te vroeg morgen, Louis.’</span></p>
				<p class="wp-plat"><span>‘Moet hij niet naar school?’ vroeg Papa met een flinterdun stemmetje. Mama trok haar jas uit en viel op de sofa, waar dekens lagen en een hoofdkussen besmeerd met lipstick. Zij schopte haar schoenen uit en trok een deken over haar hoofd. ‘Doe het licht uit,’ riep zij verstikt. Papa zei: ‘Kom.’ In de keuken zei hij: ‘Hebt ge ’t goed gesteld? We gaan dat op ons gemak bespreken morgenochtend. Maar niet te vroeg.’</span></p>
				<p class="wp-witregel"><span> </span></p>
				<p class="calibre1"><span>Mijnheer Tierenteyn was met vooraanstaande anglofielen aangehouden als gijzelaar omdat een of ander dwaashoofd in het donker een Gefreiter in zijn rug gestoken had met een beenhouwersmes. En dat noemt zich Witte Brigade-man.</span></p>
				<p class="wp-plat"><span>Het zou ons niet verwonderd hebben als Eric, de zoon van een verzekeringsagent en vrijer van Tante Hélène, rechtstreeks of onrechtstreeks betrokken was in zulke affaires. Hij luisterde elke dag naar Radio Londen, hij vertelde dat de kolenproductie in het Ruhrgebied aldaar daalde, waardoor de wapenindustrie ook zakte natuurlijk. Dat de Duitse rijksschuld bij de tweehonderdvijftig miljard was, dus dat hun schulden binnen enkele maanden zo hoog zullen zijn als heel hun vermogen. Hij kan tellen, die jongen, maar hij durfde de hand van Hélène niet te vragen aan patriarch-Peter. Hij was bang van Peter omdat deze hem uitgescholden had toen hij eens binnenkwam en met de voordeur nog open, dus zichtbaar door heel Walle, het V-teken gemaakt had met twee vingers. ‘Het was om te lachen, Mijnheer Seynaeve!’ – ‘Wat? Wat is er daar mee te lachen, stom kieken,’ zei Peter en vergat zijn schoon-Vlaams van woede.</span></p>
				<p class="wp-plat"><span>Eric beweerde ook dat volgens hem Nonkel Florent van zich had laten horen via Radio Londen. ‘Luistert goed naar wat ik opgevangen heb. Pompompompom. De Bloem groet met een teken in de grot van Han. Wat kan het anders zijn dan: een teken, dat is een </span><span class="wpt-cursief">sein</span><span>, een groet in ’t Latijn, dat is </span><span class="wpt-cursief">ave</span><span>, dus Seynaeve. En de Bloem dat is ook Latijn: </span><span class="wpt-cursief">Flor</span><span>, de grot van Han, Han, dat is </span><span class="wpt-cursief">ent</span><span>, Florent.’</span></p>
				<p class="wp-plat"><span>‘Maar mensen toch!’ kreet BoMama. ‘Mijn hart!’</span></p>
				<p class="wp-plat"><span>‘Hij kan kruiswoordraadsels oplossen in drie minuten,’ zei Tante Hélène.</span></p>
				<p class="wp-plat"><span>‘Cryptogrammen ook.’</span></p>
				<p class="wp-plat"><span>‘Maar wat wil Florent ons zeggen?’ zei BoMama. ‘Dat hij het langs de radio zegt. Dat moet fortuinen kosten.’</span></p>
				<p class="wp-plat"><span>‘Dat hij in leven is, moeder. Is dat niet genoeg?’</span></p>
				<p class="wp-plat"><span>‘Het is genoeg,’ zei zij. ‘Alhoewel al dat Latijn, dat is niets voor onze Florent.’</span></p>
				<p class="wp-plat"><span>‘Misschien dat een officier in de </span><span class="wpt-cijfers">bbc</span><span> dat voor hem gedaan heeft, moeder.’</span></p>
				<p class="wp-plat"><span>BoMama huilde zachtjes. ‘Zelfs al is het onze Florent niet, ik ben toch content.’</span></p>
				<p class="wp-witregel"><span> </span></p>
				<p class="calibre1"><span>‘Ik die letterlijk alles voor haar over heb,’ zei Papa. ‘En wat krijg ik terug? Het deksel op mijn neus. En dát doet zeer, geloof me, jongen. Ik zit mijn eigen op te vreten om iets te bedenken dat ze weer normaal wordt, gezond, zoals een vrouw moet zijn in haar huishouden, en in één keer vind ik het. Ge weet of ge weet niet dat wij </span><span class="wpt-cursief">Judas</span><span> niet gaan spelen in de Stadsschouwburg omdat monsieur le directeur Lagasse Alfred, vindt dat onze mensen geen verzen kunnen zeggen en dat het boven het verstand van de gemiddelde Wallenaar gaat, </span><span class="wpt-cursief">Judas</span><span>, terwijl dat we allemaal weten dat Monsieur in zijn geparfumeerde smokingbroek schijt van benauwdheid omdat de wind zogezegd aan ’t keren is voor de Germanen en dat hij geen Zwarte priester en hoogstaande Vlaming in zijn schouwburg meer wil eren. Goed, ik zeg tegen de groep: ‘‘Waarom spelen wij </span><span class="wpt-cursief">Op hoop van zegen</span><span> niet? Dat heeft altijd succes, en ik heb juist de brochure gelezen, het is magnifiek, het is wel Hollands, maar wij hebben toch ook Vlaamse schippers, en ik wil niet meer dan de rol van een visser,” en dan dacht ik ineens: Waarom zou Mama niet meespelen in de rol van een van die vissersvrouwen, zij kan én triestig én charmant zijn, ik spreek ervan in de groep en iedereen is akkoord, behalve wie? Uw moeder. Ik zeg: ‘‘’t Gaat u deugd doen, als ge speelt wordt ge iemand anders en vergeet ge uw eigen.”</span></p>
				<p class="wp-plat"><span>‘‘Loop naar de maan,” zegt ze. Maar wat er dan gebeurd is! Er is iemand van de Kommandantur gekomen en die mens zegt: ‘‘Het is dat we u kennen, Mijnheer Seynaeve, of anders vloogt ge de bak in.” Want wat is er uitgekomen? Dat die Heijermans een jood is! Wie gaat dat nu peinzen? Met een serieuze Vlaamse naam lijk Heijermans, lijk Heymans die de Nobelprijs gekregen heeft in Stockholm.’</span></p>
				<p class="wp-plat"><span>‘Waarvoor?’ vroeg Louis.</span></p>
				<p class="wp-plat"><span>‘Iets in de chimiek, of was het de stofwisseling? En ’t komt ook uit dat die jood, lijk alle joden, eigenlijk Samuel heette, ja zeker, Samuel Falkland. Alstublieft! En ’t schoonste komt nog. Ik vertel mijn miserie aan uw moeder en zij valt omver van ’t lachen. Lijk een zottin heeft ze daar een kwartier staan schudden van het lachen omdat ik bijna in de boeien geslagen was.</span></p>
				<p class="wp-plat"><span>Voor mij, ik heb er lang over gedubd, is uw moeder in de overgang. Het is vroeg, ik geef het toe, maar anders kan ik het niet expliqueren.’</span></p>
				<p class="wp-witregel"><span> </span></p>
				<p class="calibre1"><span>De Kei vroeg: ‘Hoe was het daar?’ en bedoelde: daar in het land van de vijand. Hij zag er steeds minder als een leraar uit, in zijn vlottende toog uitgemergeld als Pater de Foucauld, verteerd in een woestijn, en ontroostbaar.</span></p>
				<p class="wp-plat"><span>‘Hebben zij het moeilijk, de gewone mensen? Waar logeerden de Vlaamse jongens? Ik dacht dat ze in kampen zaten, dat alleen de kleintjes tot tien jaar bij pleegouders terechtkwamen? Hoe waren de mensen daar in dat dorp?’</span></p>
				<p class="wp-plat"><span>‘Zoals bij ons,’ zei Louis.</span></p>
				<p class="wp-plat"><span>‘Dat kunt ge niet nader bepalen?’</span></p>
				<p class="wp-plat"><span>‘Neen.’</span></p>
				<p class="wp-plat"><span>‘Zijn zij bijvoorbeeld onderworpen? Meer dan de Belgen. Ja? Goed. Zijn ze irrationeler, onverdraagzamer, megalomaner? Ja? Goed. De boer waar ge bij hebt gewoond, bewonderde hij Hitler?’</span></p>
				<p class="wp-plat"><span>‘Hij aanbad hem.’</span></p>
				<p class="wp-plat"><span>‘Precies.’</span></p>
				<p class="wp-plat"><span>‘Er zullen altijd leiders zijn, Eerwaarde.’</span></p>
				<p class="wp-plat"><span>‘Ja. Altijd die mimetische begeerte. De liefdesomhelzing van leiders. Men wil bewonderen, opgezweept worden door sprookjes, door die ene zaligmakende mythe. Ja? Omdat in die hypnose de werkelijkheid wegslipt, de angst verdooft. Ja. Ga nu maar.’</span></p>
				<p class="wp-plat"><span>Die middag had de Kei het in de klas over de Romeinen die zich door hun plichtsgevoel genoodzaakt voelden de staat omver te werpen. Hoe wanhopig en hoe koppig ze waren. Hoe zij, om in staat te zijn de tiran te doden, verplicht waren hem te kleineren, minder dan menselijk te maken. Ik ben de enige die weet dat hij het over Hitler heeft. Althans in deze klas. De bij elkaar hokkende jongelui van de Retorica zouden dit meteen in de gaten hebben. Zij zijn de Kei’s lijfwacht, bij hen doorbreekt hij zijn eenzelvigheid, hij kan zijn gemompel over de oude Geest van Europa, over het Prometheus-verlangen beter bij hen kwijt. Als je van een betere familie komt, of aristocraat bent zoals de Kei, heb je ’t gemakkelijker om in een God te geloven die het onaardse belichaamt, boven, onder, buiten de economische sociale mensheid zweeft en wil is en energie en wat nog meer? O, ja, schoonheid. Er is iets aan de gang in het College, nu, na mijn NoordDuitse vakantie is dit duidelijk en de kern ervan is de Kei die aangeslagen is en driest tegelijk.</span></p>
				<p class="wp-plat"><span>De Kei zei, zonder zijn breekbare, vermoeide zwier te verliezen: ‘Doe vooral de groeten aan uw lieve moeder.’</span></p>
				<p class="wp-witregel"><span> </span></p>
				<p class="calibre1"><span>Lieve moeder wierp een blik van verstandhouding naar...</span></p>
				<p class="wp-witregel"><span> </span></p>
				<p class="calibre1"><span>Mama keek op een eigenaardige manier naar...</span></p>
				<p class="wp-witregel"><span> </span></p>
				<p class="calibre1"><span>Louis’ moeder ving de betekenisvolle blik op van apotheker Paelinck die etiketten en folders wilde laten drukken voor zijn bloedkwekende, levenskracht versterkende Sint Maartens-siroop van eigen formule. Kanunnik de Londerzeele had het probleem van de naamgeving doorgenomen. Sint Maarten mocht op het etiket afgebeeld worden op het ogenblik dat hij als jonge militair zijn jas in tweeën hakte en hem aan een arme rillende grijsaard reikte. Zag Papa niet, terwijl hij over rasters en clichés bezig was, dat de apotheker Mama een blik als een kus toewierp, en dat zij vragend keek, méér, bedelend?</span></p>
				<p class="wp-plat"><span>‘Hoe was het in Duitsland, Louis? Groot zeker, hè?’</span></p>
				<p class="wp-plat"><span>‘Ja Mijnheer Paelinck. En raar...’</span></p>
				<p class="wp-plat"><span>‘Dat dacht ik ook. Voor ons is dat raar, dat zij als één man achter hun leiders staan. Het is een groot land, daardoor denken zij ook groot. Wij, Belgen of Vlamingen een klein volkje zijnde, kunnen niet anders dan in kleine termen denken omdat we niet meetellen en elk moment met borstel en blik kunnen weggevaagd worden. Vandaar dat we de wereldproblemen met meer dan één korreltje zout nemen. Maar dat zout vreet natuurlijk aan onze visie.’</span></p>
				<p class="wp-plat"><span>Mama fronste haar weer borstelig aangegroeide wenkbrauwen. ‘Staf, zoudt ge aan mijnheer Paelinck dat beeldje van de danseres willen laten zien dat Louis meegebracht heeft?’</span></p>
				<p class="wp-plat"><span>‘Ik dacht dat ge ’t niet schoon vondt, dat ge ’t niet in de living wilde...’</span></p>
				<p class="wp-plat"><span>‘Ik zou mijnheer Paelinck zijn gedacht daarover willen horen.’</span></p>
				<p class="wp-plat"><span>‘Wel, kom maar mee naar het atelier, Mijnheer Paelinck.’</span></p>
				<p class="wp-plat"><span>‘Nee, Staf, haal het hier. Die mens is juist bezig aan zijn koffie.’</span></p>
				<p class="wp-plat"><span>Toen Papa de deur uit was, legde Mama haar wijsvinger op haar lippen, aaide Louis over zijn haar en ging vlak bij de apotheker staan die haar een bruin flesje met roze pastilles gaf. ‘Motus, Louis, motus,’ zei de pillendraaier die daarna de porseleinen danseres te Jugendstilachtig vond. ‘Dat kan niet meer de dag van vandaag, maar ’t is in zijn genre toch de moeite waard. Ook in de kunst kunnen we niet blijven staan bij wat gisteren modern was. Alhoewel wij van het verleden moeten blijven leren. Als we maar onze eigenheid blijven bewaren. En dat is het wat ik tegen de Deutsch-Vlaamse arbeidsgemeenschap heb, dat ze onze eigen Vlaamse ziel wil fnuiken door het pan-Germaanse heidendom.’</span></p>
				<p class="wp-witregel"><span> </span></p>
				<p class="calibre1"><span>Het was Zuster Imelda die in Louis’ kamer zat, want alhoewel haar gezicht vervangen was door een puimsteenachtig gezwel zonder enig reliëf herkende hij haar boerse borst, haar geur van mest. Zij spreidde haar knieën en van tussen de zwarte golven trok ze aandachtig een gevild konijn, of was het een kat, helaas kon hij de schedel niet goed zien, zij streelde het bloedbespatte naakte kreng waar plukjes pels aan zaten, de pupillen waren niet spleetvormig maar rond als roze pilletjes.</span></p>
				<p class="wp-plat"><span>De sirene, het afweergeschut en Papa’s geroep maakten hem wakker. Papa riep hem altijd, de wakkere wacht van de nacht, alhoewel hij wist dat Louis hem en Mama toch niet zou volgen naar de schuilkelder vol bevende en biddende buren.</span></p>
				<p class="wp-plat"><span>Door het zolderraampje ving hij nog net een glimp op van Mama’s gebloemde peignoir. Had zij dan vlak vóór zij naar de schuilkelder vluchtte even op mij gewacht? Een kwart seconde? Had ze omgekeken naar hun gevel?</span></p>
				<p class="wp-plat"><span>De stad schoot in vlammen en roetwolken, het gebonk, gedaver was allesoverrompelend. Louis schreeuwde zo hard hij kon de Pom pom pom pom van de Engelse radio. Stralen, meteoren die ontploften, lava gutste over Walle, de toren van Sint Rochus kantelde, viel. Vanuit zijn uitkijktoren op de zolder van de schamele ouderlijke woning ziet de tiran-in-de-dop een stuk van Europa vergaan, er is geen overweldigender gejuich in zijn hele lichaam mogelijk. </span><span class="wpt-cursief">Rache.</span></p>
				<p class="wp-plat"><span>Toen het luwde, in zijn bast en in de lucht, terwijl het vreterig geluid van vlammen overheerste samen met hemelhoog gekerm, liep hij op de toppen van zijn tenen, alhoewel dat nergens voor nodig was, naar het nachttafeltje aan Mama’s kant van het bed. In de gloed van de stadsbrand scharrelde hij in haar krokodillentas en vond er een agenda waarin elke dag van de laatste twee weken was aangemerkt, een kam met een kluwen rood haar, een poederdoos van parelmoer, tubes, een bijna leeg flesje van de eau de toilette Vendôme, een potlood voor de ogen, lippenstift, lucifers, zes gebroken sigaretten, een zakdoekje dat ritselde toen hij het uiteentrok, haarspelden, veiligheidsspelden, een rekening van het hotel ‘Het Gouden Lam’ in Waregem, twee personen met ontbijt, een ansichtkaart zonder tekst uit München, een ansichtkaart van Stettin die een Griekse held voorstelt die met zijn elleboog op zijn knie staat te dubben tegenover een vrouw met het onderlichaam van een draak, in ronde, bijna typografisch geordende letters stond Mama’s naam op de adreskant, zonder straat of stad of postzegel, daarnaast bijna onleesbaar – door tranen uiteengelopen – woorden als ‘zunächst beschlossen’, ‘stümperhaft’ en de handtekening Dein Henny, verder nog een slordig geschetst grondplan van een huisje. Het flesje met de roze pillen was er niet, zijn nagels schraapten langs gruis.</span></p>
				<p class="wp-witregel"><span> </span></p>
				<p class="calibre1"><span>‘Het zijn pillen om te kalmeren,’ zei Mama. ‘Ik voel me niet goed, als ik ze niet neem kan ik de muren wel opkruipen. Ik hoop dat u dit nooit overkomt later, dat ge zo stapelzot rondloopt omdat er iemand niet is. Maar zoals ik u ken zal u zoiets nooit gebeuren. Gij, gij zijt een paling die overal tussen glijdt, en gij hebt gelijk. Ik wilde alleen maar dat ik zo geboren was, maar het bloed van de Bossuyts kan niet liegen, onze Omer is er ook door kapot gemaakt.</span></p>
				<p class="wp-plat"><span>Hoelang duurt het om een diploma van verpleegster te halen? Een paar jaar? Of kijken zij niet zo nauw? Volgens Mona is de kliniekopleiding een maand of vier en moet ge tekenen voor de duur van de oorlog. Maar daarmee hebt ge natuurlijk geen diploma. Maar het ergste is dat ge niet moogt roken. Toch wel, ik ga mij aanmelden bij het Rode Kruis, maar ik ga mijn voorwaarden stellen, zie dat ze mij in de een of andere achterlijke kraamkliniek steken. Nee, ik wil naar Rusland, ’t moet daar schoon zijn nu dat het zomert. Ja, als ge ’t wilt weten, het is om hem weer te vinden. Hij ligt langs de Don, maar ik zeg u niet waar. Want hij zit in de voorste linies, hij is zo, ge kunt hem moeilijk voorstellen op zijn gat achter een bureau in Noorwegen. Nee, Louis, ik zeg niet waar hij zit. Ge </span><span class="wpt-cursief">moet </span><span>mij niet helpen. Ik ben groot genoeg om een gedetailleerde landkaart te kopen en mijn weg te vragen aan de voorbijgangers. Gaat ge een beetje op uw moeder peinzen als ze daar rondloopt in de koude, van de ene ijskoude trein in de andere?’</span></p>
				<p class="wp-plat"><span>‘Het zomert daar.’</span></p>
				<p class="wp-plat"><span>‘Maar zo kort. De zomer is daar zo kort.’</span></p>
				<p class="wp-plat"><span>Maar weggaan deed ze niet, want zij was te lui, te bang, te laks om haar ideaal te volgen door weer en wind. En omdat ze niet wegging en ongelukkig was gaf zij haar enige zoon de schuld. ‘Wat gaat er in Godsnaam van u worden. Ge hebt geen vooruitzichten, ge doet uw huiswerk niet, ge interesseert u niet aan oorlogsverrichtingen in Rusland, ge hebt geen vrienden die hier aan huis komen, ik hoor u nooit over meisjes spreken zoals de jongens van uwe ouderdom...’</span></p>
				<p class="wp-plat"><span>‘Onze Louis, dat is een laatbloeier,’ zei Tante Nora. ‘En wee o wee als een laatbloeier uitbloeit, dan is er geen houden aan.’</span></p>
				<p class="wp-plat"><span>‘Kijk naar Victor Hugo,’ zei Eric, Hélènes officiële verloofde, ‘hij was maagd toen hij trouwde aan vijfentwintig jaar en van dan af aan tot zijn tachtigste kon hij geen vrouw met rust laten.’</span></p>
				<p class="wp-plat"><span>‘Onze Louis? Die gaat zich niet laten doen door ’t vrouwvolk, hè, vent?’ zei Tante Mona die wonder boven wonder van haar vroegere Ulli gehoord heeft, hij ligt in een hospitaal van Caïro en hij denkt maar aan één ding en dat is: aan haar. Er bestaat dus toch nog echte Treue.</span></p>
				<p class="wp-plat"><span>‘Louis gaat nooit een vrouwenjager worden,’ zei Tante Hélène.</span></p>
				<p class="wp-plat"><span>‘Ik weet het nog niet,’ zei Mama.</span></p>
				<p class="wp-plat"><span>‘Victor Hugo at elke morgen twee sinaasappelen met schil en al. En als hij dood was hebben ze in een geheime lade van zijn bureau een carnet gevonden met de namen van alle dienstmeisjes die hij gepakt had, met de som van het drinkgeld erbij.’</span></p>
				<p class="wp-plat"><span>‘Maar Eric toch.’</span></p>
				<p class="wp-plat"><span>‘Voor mij is Louis meer het genre van Thijs Glorieus.’</span></p>
				<p class="wp-plat"><span>‘Van de familie Glorieus in het Papestraatje, van de korsetten?’</span></p>
				<p class="wp-plat"><span>‘Nee, Mona, uit die boek van Walschap die ik u geleend heb.’</span></p>
				<p class="wp-plat"><span>‘Ja, merci. Ge zeidt dat het gepeperd was. Ik ben andere kost gewoon. Een paar passages misschien, maar echt vet was het toch niet. Niet dat het niet goed geschreven was, het was naar ’t leven, maar het was meer over de gevoelens van de mens in ’t algemeen.’</span></p>
				<p class="wp-plat"><span>(Als je iemand al zes keer lang gekust hebt en haar bustehouder twee keer hebt afgedaan, kan je haar dan als je lief beschouwen? De laatste keer tilde ik Simones jurk op maar zij sloeg op mijn hand. Nu was het wel volle maan.)</span></p>
				<p class="wp-plat"><span>‘Gij interesseert u aan niks. Ge kunt toch uw leven niet doorbrengen met boekjes lezen. Wat wilt ge eigenlijk? Uw rapporten zijn beneden alles en gij zijt nochtans niet dwaas. Ge moet een vast punt hebben in uw leven waar ge naartoe werkt, waar dat ge u aan vastklampt, dat moet ge zoeken en vinden. Anders is het allemaal niks, dag in dag uit, grauw en flauw. Is er nu echt niets waar dat ge u mee bezig kunt houden? Ge kunt zo schoon tekenen, waarom ontwikkelt gij dat niet?’</span></p>
				<p class="wp-plat"><span>‘Lijk Nonkel Leon, Mama? Is dat mijn voorbeeld?’</span></p>
				<p class="wp-plat"><span>‘Leon heeft magnifieke aquarellen gemaakt, zij gaan blijven bestaan en bij de mensen in huis hangen lang nadat hijzelf dood is. Dat is kunst.’</span></p>
				<p class="wp-plat"><span>‘En als alle huizen verbrand zijn, plat liggen?’</span></p>
				<p class="wp-plat"><span>‘Allemaal?’</span></p>
				<p class="wp-plat"><span>‘Ja. Waar blijft ge dan met heel Nonkel Leon zijn kunst?’</span></p>
				<p class="wp-plat"><span>‘Dat gaat nooit gebeuren. Dat kan niet. Mensen zijn zo achterlijk niet. Bommen smijten ja, maar met mate.’</span></p>
				<p class="wp-witregel"><span> </span></p>
				<p class="calibre1"><span>Een huis dat nog overeind stond was dat van Dolf Zeebroeck, het modernste huis van Walle, door de meester zelf ontworpen, een kopie van het Gentse Gravensteen met zijn tinnen en kantelen in eigele geglazuurde baksteen maar met hedendaags comfort natuurlijk, zoals een badkamer en twee wc’s, dat heb je nodig met zes kinderen, maar het huis is wel moeilijk te verwarmen.</span></p>
				<p class="wp-plat"><span>Een van de zes, een blond loens ventje, versperde de ingang toen de neogotische deur openging. Het keek wantrouwig naar Louis’ boekentas die propvol zat met kleurpotloden en papieren in verschillende maten en tinten uit Papa’s atelier, ‘Wordt gij verwacht? Ja? Hoe laat dan? Voor hoelang? Niet langer dan een halfuur. Want Vava moet mee, naar de buiten, patatten halen.’</span></p>
				<p class="wp-plat"><span>Langs een wenteltrap, breed genoeg om zwaardvechtende geharnaste ridders door te laten, hingen honderden zwart-witte prentjes in de tot ver over de grenzen beroemde wolkige, sliertige stijl. Dolf Zeebroeck, de schepper van dit alles, was, gehuld in een bruine monnikspij, aan het werk achter een immense tekentafel. Zijn wit stekelhaar, rode wipneus met wijde poriën, pokdalige huid waren die van een Vlaamse Kop, daar kon geen twijfel over bestaan. Hij droeg een wijde koperen armband met Arabische motieven om zijn pols, wat ongemakkelijk moest zijn bij het tekenen. De kamer was uitzonderlijk netjes en rook naar een ziekenhuis. Een antieke gekruisigde keek neer op Louis met medelijden, bijna zoals Dolf Zeebroeck zelf die Louis monsterde alsof hij Louis’ lamentabele trekken voor altijd in zich wou opnemen, zijn povere verhoudingen wou schetsen, tekenen met één blik.</span></p>
				<p class="wp-plat"><span>De nog natte tekening waar hij aan bezig was stelde een Noorman voor die met heftig geheven aks een andere Noorman te lijf ging, de wapenrokken vlotten, de wolken raasden.</span></p>
				<p class="wp-plat"><span>‘Ziet ge die cactus? Wel, zet u daar en tekent hem. Ge moogt hem interpreteren zoals ge zelf wilt. Als ’t maar geen Picasso is natuurlijk, haha.’ Louis lachte mee. ‘Nee, nee,’ bracht hij uit.</span></p>
				<p class="wp-plat"><span>De cactus had drie bulten, er hing grijze wol rond de stekels, het potje was van rood aardewerk. Wat meer? Ik moet opletten, alles wat geen cactus is verbannen uit mijn geest, de totale aandacht opbrengen waarmee de meesters zich instellen tegenover de wereld. Louis trachtte naar de cactus te kijken zoals Dolf Zeebroeck naar hem daarnet, opslorpend, de blik wordt een brein. Hij verloor de cactus geen moment uit het oog terwijl hij zijn tekengerief uitstalde.</span></p>
				<p class="wp-plat"><span>Toen hij de omtrek van plant en pot had neergezet, zei de meester: ‘De omtrek van uw cactus is te groot in verhouding met het blad, dat is geen schone bladverdeling, ziet ge dat niet?’ Haastig gomde Louis de schets weg. De meester ging verder met het invullen van de zwartglimmende Noormannenjurken. Louis bracht schaduwen aan met zijn Conté-</span><span class="wpt-cijfers">8</span><span>.</span></p>
				<p class="wp-plat"><span>‘Tekenen heb ik gezegd, niet wrijven. De lijn, jongeman, de lijn.’</span></p>
				<p class="wp-plat"><span>De gom. Het begon toen op een cactus te lijken, zelfs op die tegenover hem stond, vooral toen Louis zijn ogen wat dichtkneep zoals men in een museum vaak ziet doen. De pot kreeg lang niet de kleur van de pot voor hem, want hij had geen potlood van dat soort rood.</span></p>
				<p class="wp-plat"><span>‘Nee, nee,’ zei Dolf Zeebroeck met een penseeltje dwars in zijn mond. ‘In de eerste lessen wordt niet gekleurd.’ Hij griste het papier weg, verfrommelde het en gooide het trefzeker in de rieten mand onder de gekruisigde.</span></p>
				<p class="wp-plat"><span>Na een kwartier stond er een nieuwe, zwart-witte cactus. De stekeltjes met hun schuine schaduw, de wollige plukjes, de lichtval op de tafel, die de vorm had van een Zeppelin, de aureooltjes rond de stekels. Louis leunde achterover.</span></p>
				<p class="wp-plat"><span>‘En hij zag dat het goed was,’ zei Zeebroeck.</span></p>
				<p class="wp-plat"><span>‘Het is iets te zwart, maar ik kan het altijd wegvagen.’</span></p>
				<p class="wp-plat"><span>‘Wat wilt ge wegvagen?’</span></p>
				<p class="wp-plat"><span>‘Waar het te donker is.’</span></p>
				<p class="wp-plat"><span>Zeebroeck stak een pijp op. ‘Het trekt op niks,’ zei hij niet onvriendelijk. ‘Ge hebt zitten frutselen aan de details, hier, die blaasjes, die puntjes. Maar de lijn, man, de lijn.’</span></p>
				<p class="wp-plat"><span>‘Moet ik de details dan niet tekenen?’</span></p>
				<p class="wp-plat"><span>‘Alleen in dienst van de lijn!’ (Natuurlijk! De stugge, langgerekte, zwarte lijn van zijn eigen tekeningen, houtsneden, glas-in-loodramen!)</span></p>
				<p class="wp-plat"><span>‘Ik had het ook in uw stijl kunnen tekenen, Mijnheer Zeebroeck.’</span></p>
				<p class="wp-plat"><span>‘Jongen, ik heb veertig jaar lang elke dag, ook op zondag, gezwoegd als een beest met de lijn, en gij zoudt...’</span></p>
				<p class="wp-plat"><span>Louis nam een nieuw blad, maar het loense jongetje kwam binnen. ‘Vava, het wordt al donker. En ge had beloofd...’</span></p>
				<p class="wp-plat"><span>‘Een minuutje, Godfried!’</span></p>
				<p class="wp-plat"><span>‘Géén minuutje! Nu! Beloofd is beloofd!’ Het kind sloeg met zijn vlakke hand op zijn eigen wang. Alsof hij daarmee een tomeloze driftbui inhield.</span></p>
				<p class="wp-plat"><span>‘Goed...’ zuchtte Zeebroeck. ‘Dan is het vijfenveertig frank.’ Louis betaalde, Mama had op dertig frank gerekend. En voor een volledig uur.</span></p>
				<p class="wp-plat"><span>Godfried keek naar de cactus met Louis’ ogen, de smoezelige vorm met sprietels bleef liggen, verzwond niet in rook.</span></p>
				<p class="wp-plat"><span>‘Het is weer Picasso, Vava.’</span></p>
				<p class="wp-plat"><span>De meester kneep in zijn rode wipneus. ‘Hij moet nog leren.’ Hij merkte Louis’ ontreddering, wreef met de buik van zijn pijp over de papieren cactus.</span></p>
				<p class="wp-plat"><span>‘Dat krijgt ge, als ge fragmentair werkt, dan kijkt ge u blind op vliegenstrontjes. Het essentiële ontsnapt u.’</span></p>
				<p class="wp-plat"><span>‘Welk essentiële?’ riep Louis. ‘Als alle fragmenten juist zijn, komt het essentiële dan niet vanzelf naar boven?’</span></p>
				<p class="wp-plat"><span>‘Manneke toch,’ zei de pokdalige monnik.</span></p>
				<p class="wp-plat"><span>‘Het is weer Picasso, hè, Vava?’</span></p>
				<p class="wp-plat"><span>‘Manneke, wat had het eerste moeten zijn dat u had moeten opvallen, dat ge direct had moeten schetsen? Kom, denk na, kijk naar de plant, naar de stekels, hoe staan die stekels in die cactus, in elke cactus overigens, geplant?’ Er daagde iets, maar het bleef steken. De demonische meester zoog op zijn pijp.</span></p>
				<p class="wp-plat"><span>‘Hij weet het niet, Vava.’</span></p>
				<p class="wp-plat"><span>‘Ziet ge dan niet dat de stekels op een regelmatige manier verdeeld zijn, dat de afstand tussen dit stekeltje hier en dat stekeltje daar dezelfde is, dat er een patroon is?’</span></p>
				<p class="wp-plat"><span>‘Een patroon,’ zei Godfried. Zeebroeck trok de pij over zijn hoofd. Er onder had hij een werkmansoverall aan die hij losknoopte.</span></p>
				<p class="wp-plat"><span>O, mijn onkundige onmachtige achterlijke bijziende domheid! Het was waar, het zoekplaatje leverde aan iedereen zijn belachelijk doorzichtig geheim behalve aan een hersenverweekt brein als het mijne! De perfect harmonisch verdeelde speling van de ruiten!! God maakt regelmaat! En ik had alleen maar wollige draadjes zitten kopiëren.</span></p>
				<p class="wp-plat"><span>‘Gij zijt bedankt, Mijnheer Zeebroeck.’ Ziedend liep Louis de wenteltrap af, liet de voordeur openstaan. Hij zag geen samenhang, het was waar. Om de een of andere reden vond hij dit bewijs van zijn onvermogen om de onderbouw, nee, het gebouw zelf van de dingen te zien, ongemeen ontluisterend. Hij vloekte de hele weg naar huis. Anderen konden in de veelvuldige, versplinterde dingen, feiten, incidenten om hem heen, het samenhangend redelijk inzicht vinden, meteen, hij niet, al deed hij nog zo zijn best, maar hij deed zijn best niet want hij wist niet hoe. De meest voor de hand liggende oppervlakte, dat was zijn domein, hoe vernederend! De cactus was nooit een cactus geworden, maar een raar smerig onbestaand gezwel, een van de cactussen uit Noord-Afrika waar Vuile Sef en zijn vriend Odiel (overigens </span><span class="wpt-cursief">Odile</span><span>, had hij ook pas later begrepen) mee schwärmden, een fantasietje van een zelfgebouwd luchtkasteel, een zandkasteel van luchtspiegelingen. En voor vijfenveertig frank! Minder dan een halfuur! Bij de puinen van de Sint Rochuskerk merkte hij ook dat hij zijn boekentas met de kleurpotloden vergeten had. Maar nooit, nooit, zou hij daar terug gaan in het moderne Gravenkasteel waar de waarheid hem was toegediend als een muilpeer.</span></p>
				<p class="wp-plat"><span>Toen hij thuis kwam ging Vandam, op wiens schouders het eens florerend drukkersbedrijf Seynaeve nu rustte, de deur uit. In de gang rook het nog naar de terpentijn waarmee Vandam zijn handen had schoongemaakt. Er was niemand thuis. Vandam spijbelde.</span></p>
				<p class="wp-plat"><span>Omdat hij zijn vader gisteren nog met een verdachte bult in zijn wang had gezien ging Louis op zoek naar toffees in het atelier. In Papa’s kantoortje vond hij tussen de rekeningen en de bankafschriften kruimels van een verse cake. Hij zocht achter de zakken snijpapier, de kartonnen dozen met olievodden, probeerde zich de gedragingen van zijn vader voor te stellen vóór hij, na het middageten, in zijn kantoortje een dutje deed, dan liep Papa van de snijmachine naar de bestofte resten van een rotatiepers naar zijn kantoortje, wanneer en waar graaide hij naar zijn steeds aangevulde voorraad mierzoete met nootjes en stukjes noga gevulde toffees? In een wankel kastje dat rond de afwasbak getimmerd zat lag een zorgvuldig gestapeld hoopje boeken van Zane Grey en John Knittel, die hoorden hier niet, helemaal niet, triomfantelijk scharrelde Louis twee aangebroken rollen zandkoeken, een halve plak fondantchocolade, een vuistgrote zak toffees te voorschijn en in zijn binnenste kakelde het, Erwin Rommel, de vos van de woestijn, bracht Louis het veldmaarschalkssaluut. Louis brak een vingerkootje chocolade af, stal vier toffees en een zandkoek en wou met zijn buit vluchten uit Tobroek in Noordoost-Cyrenaika toen hij opgerolde tijdschriften zag liggen achter het keurig boekenstapeltje. </span><span class="wpt-cursief">Cine-Revue</span><span>,</span><span class="wpt-cursief"> Le Rire</span><span> van maart </span><span class="wpt-cijfers">1924</span><span>, </span><span class="wpt-cursief">Lustige Blätter</span><span>, en een beduimeld dun bandje </span><span class="wpt-cursief">Les aventures d’une Cocodette</span><span>, Papa’s voorraad onkuise boeken. De Cocodette was halfnaakt met een oranje zomerhoed op, grijze kousen aan en uiterst hoge hakken. Zij terroriseerde op elke pagina, ook al zat ze te schommelen zonder broek aan, een dikke, kale stumper in een driedelig gestreept pak. Op één plaatje reed zij paard op de man die totaal in de war scheen, de sigaar spoot uit zijn mond. Verder liep zij hautain met haar mollige billen bloot, meestal belaagd door de grijpgrage handen in manchetten van een kale advocaat of industrieel. De droomvrouw keek op een bepaald ogenblik Louis recht in het gezicht, zij hief uitdagend speels haar lijntjes van wenkbrauwen, zij moedigde hem aan, fluisterde dat hij moest doorgaan met het onzinnige, jeukende, om bevrijding schreeuwende zoetzachte schuren tegen de jutezak vol pijpenkrullend papier, en toen stootte zij een rauw rokerslachje uit, op het moment dat hij spatte en zakte tegen de ruige, welige zak.</span></p>
				<p class="wp-witregel"><span> </span></p>
				<p class="calibre1"><span>Papa hield het horloge, een wonder, naar het peertje boven het aanrecht waar Louis de pannen schrobde. ‘Ge kunt er de datum op lezen, ge kunt er de tijd mee stop zetten als ge een loopwedstrijd wilt chronometreren, ge kunt er ook mee zwemmen, alhoewel ik dat maar zou laten voorlopig, voor ’t zekerste. Wel, wat zegt ge?’</span></p>
				<p class="wp-plat"><span>‘Dank u, Papa.’</span></p>
				<p class="wp-plat"><span>‘Is ’t al?’</span></p>
				<p class="wp-plat"><span>‘Dank u uit de grond van mijn hart, Papa.’</span></p>
				<p class="wp-plat"><span>‘Dat is al beter.’</span></p>
				<p class="wp-plat"><span>Het was het horloge dat de gevangen mijnheer Tierenteyn voor Papa meegegeven had aan zijn oude moeder die over de vijfentachtig was en niet één kwaaltje had, doordat ze elke morgen een lepel biergist at. Door voorspraak van Papa zou mijnheer Tierenteyn, in geval van sabotage, slechts als allerlaatste in de rij van gijzelaars aan de fatale paal vastgebonden worden. Papa zat er mee, met die voorspraak. Totdantoe had hij, in de buurt en bij coiffeur Felix de legende van zijn Gestapo-lidmaatschap allesbehalve ontkend, integendeel, als men erover begon knikte hij wat verwezen, en zei: ‘Jaja, wij zouden zoveel kunnen zeggen, maar wij mogen niet,’ daarbij meer dan ooit het gevaarlijk genootschap oproepend en de zwijgplicht die hij, op straffe van vreselijke lichamelijke boete, in acht nam.</span></p>
				<p class="wp-plat"><span>‘Eigenlijk zou ik u dat horloge maar mogen geven als gij achttien jaar geworden zijt. Want ge verdient het niet. Nog niet. Uw rapport. Uw manieren van doen. Uw slordigheid. Want dat ge zomaar uw boekentas kwijt zijt! Ge lijkt uw moeder wel, met haar sleutels. Maar ik koop géén nieuwe. Ge kunt uw boeken en cahiers in een kartonnen doos dragen. In mijn tijd hadden we ook geen leren boekentas.’</span></p>
				<p class="wp-plat"><span>‘Het is het horloge van iemand die terechtgesteld zal worden,’ zei Louis tot Simone. ‘Ik mag u niet verklappen wie. Maar zijn laatste woorden in de gevangenis waren: ‘‘Geef dat horloge dat mijn laatste seconden aantikt aan Louis, mijn bridgepartner van de ‘Rotonde’.” </span></p>
				<p class="wp-plat"><span>‘Mijn grootvader heeft er ook zo een.’</span></p>
				<p class="wp-plat"><span>‘Is dat niet ontroerend dat die oude man tot op het laatst aan mij denkt? Het is als Socrates die voordat hij van de gifbeker dronk zei dat hij nog een haan schuldig was aan, aan...’ Hij stak zijn brede, mannelijke, alhoewel onbehaarde pols van onder de luifel waar zij scholen. De regen plensde op het sieraad.</span></p>
				<p class="wp-plat"><span>‘Waarom doet ge dat?’</span></p>
				<p class="wp-plat"><span>‘Het is waterdicht.’</span></p>
				<p class="wp-plat"><span>Zij haalde zijn hand van haar heup.</span></p>
				<p class="wp-plat"><span>‘Op het ogenblik dat het salvo weerklinkt zou dit horloge moeten stilstaan. De tijd. Zijn tijd is op. Maar de dingen zijn ontrouw.’</span></p>
				<p class="wp-plat"><span>‘Waarom zegt ge dat?’ vroeg zij ineens fel.</span></p>
				<p class="wp-plat"><span>‘Wat?’</span></p>
				<p class="wp-plat"><span>‘Over die dingen die ontrouw zijn. Is het voor mij dat gij dat zegt?’</span></p>
				<p class="wp-plat"><span>‘Natuurlijk niet, Simone.’</span></p>
				<p class="wp-plat"><span>‘Hebt ge iets gehoord?’</span></p>
				<p class="wp-plat"><span>‘Waarover?’</span></p>
				<p class="wp-plat"><span>‘Over mij? Over mij en Jacques van de Sompel?’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘Jawel. En ge durft het niet rechtaf in mijn gezicht zeggen!’</span></p>
				<p class="wp-plat"><span>Van de Sompel was de enige zoon van een houthandelaar die vaak op de feestjes van mijnheer Groothuis kwam waar de vrouwen een bad namen in champagne. Het schoot Louis te binnen dat hij laatst Van de Sompel in de apothekerij gezien had.</span></p>
				<p class="wp-plat"><span>In de schemer, met de regen in haar klissen, wenkbrauwen en wimpers zag Simone er kwetsbaar, aandoenlijk uit. Hij zou voor haar zorgen, haar beveiligen voor de aanvallen van Van de Sompel. Altijd en eeuwig en immer.</span></p>
				<p class="wp-plat"><span>‘Ik kan er niets aan doen. Ik zie u alle twee gaarne,’ zei Simone. Hij wou haar natte haar met wortel en al uitrukken.</span></p>
				<p class="wp-plat"><span>‘Ik heb het met mijn moeder besproken, zij vindt het raar maar ook normaal.’</span></p>
				<p class="wp-plat"><span>‘Wat is het? Raar of normaal?’ bracht hij met moeite uit.</span></p>
				<p class="wp-plat"><span>‘Ik zie u gaarne als iemand van mijn familie. Ik heb van kinds af aan een broer willen hebben, vraag het aan mijn moeder. En daarbij, gij zijt te jong.’</span></p>
				<p class="wp-plat"><span>‘En hij dan?’ (Papa in het echtelijk bed, klaaglijk, U</span><span class="wpt-cursief">ntermensch</span><span>.)</span></p>
				<p class="wp-plat"><span>‘Hij is meer...’</span></p>
				<p class="wp-plat"><span>‘Maar wat dan?’</span></p>
				<p class="wp-plat"><span>‘Meer een man. Gij kunt er niks aan doen, Louis, maar ge weet niet wat een meisje gaarne heeft.’</span></p>
				<p class="wp-plat"><span>‘Maar ge wilt mij nooit vertellen wat ge gaarne hebt.’</span></p>
				<p class="wp-plat"><span>‘Dat moet een meisje niet vertellen. Dat moet een man aanvoelen.’</span></p>
				<p class="wp-plat"><span>‘Hoelang is dat al aan de gang?’</span></p>
				<p class="wp-plat"><span>‘Niet zo lang. Een maand of twee. Maar ik zie u ook gaarne.’</span></p>
				<p class="wp-plat"><span>‘Merci.’</span></p>
				<p class="wp-plat"><span>Het beparelde gezicht dat hem ontsnapte, dat aan een ander en dan nog die kinkel van een Van de Sompel overgeleverd was, hij dronk het, nam het in zich op, het was het ergste en het mooiste dat hem kon overkomen. </span><span class="wpt-cursief">Rache</span><span>, miauwde hij.</span></p>
				<p class="wp-plat"><span>‘Als Jacques aan mij komt, en hij legt zijn vingers hier...’ de drel aaide over haar linkerborst, ‘is het alsof ik wegdraai, alsof ik van mijzelf ga vallen. En bij u... Kijk...’ Het ongelooflijke gebeurde, zij nam met haar natte vingers zijn hand en duwde die tegen de weke volle plek, hij voelde de bustehouder niet, en klappertandde. ‘Ziet ge, het komt niet recht, mijn knopje, het wordt niet hard. Bij hem, direct op de seconde.’ (Ik kan het chronometreren met de gijzelaar zijn klok!) Hij snokte zijn hand zo heftig weg, dat zij tegen de muur sloeg, de nagel van zijn wijsvinger scheurde.</span></p>
				<p class="wp-plat"><span>‘Gij zijt kwaad. Ik dacht wel dat ge het niet sportief zoudt opnemen.’</span></p>
				<p class="wp-plat"><span>‘Toch wel, toch wel.’ (Hij stond in het doel, de bal daalde als een trage volmaakte meteoor, hij greep er naar, de bal stuiterde en wipte over zijn smekende handen.)</span></p>
				<p class="wp-plat"><span>‘Wij gingen wandelen langs de Leie en Jacques zegt: ‘‘Waarom zouden we ons niet in het gras leggen?” Het was zo warm en wij legden ons in het gras. Hij zei: ‘‘Ge hebt zo’n schone broche aan,” en hij pakte de broche vast en dan streelde hij mijn hals en dan voelde ik dat hij het was voor de rest van mijn leven, altijd.’</span></p>
				<p class="wp-plat"><span>‘Geit!’ Zij hoorde het niet of verstond: ‘Tijd.’</span></p>
				<p class="wp-plat"><span>De regen werd zwakker.</span></p>
				<p class="wp-plat"><span>‘Hij doet mij altijd lachen. Bij u moet ik nooit lachen.’</span></p>
				<p class="wp-plat"><span>Maar dat was háár schuld. De melancholie die zij bij zich droeg, als een slechte adem, had hij overgenomen, uit liefde had hij zich ook, om op haar te lijken, gewenteld in een bad van verstilde treurnis zonder reden. Ik had nooit in haar mogen wegsmelten.</span></p>
				<p class="wp-plat"><span>‘Maar wat doet hij dan om u te doen lachen?’</span></p>
				<p class="wp-plat"><span>‘Hij doet onnozel.’</span></p>
				<p class="wp-plat"><span>‘En daarmee moet gij lachen?’</span></p>
				<p class="wp-plat"><span>‘Of hij vertelt moppen.’</span></p>
				<p class="wp-plat"><span>‘Welke moppen? Ik ken honderden moppen.’</span></p>
				<p class="wp-plat"><span>‘Ge hebt er mij nog nooit een verteld. Het is altijd over Socrates of over Guido Gezelle. Het is leerzaam maar niet wreed geestig.’ Zij proestte het uit. ‘Gisteren nog.’</span></p>
				<p class="wp-plat"><span>‘Heeft hij onnozel gedaan?’ (Onder haar rokken geprutst, met klauwen, tot zij lachte.)</span></p>
				<p class="wp-plat"><span>‘Nee. Een goeie verteld.’</span></p>
				<p class="wp-plat"><span>‘Wat voor een?’</span></p>
				<p class="wp-plat"><span>‘Ik zeg: ‘‘Jacques, het is toch wreed van die twee mannen van de ijzeren weg die neergeschoten zijn door die Duitse patrouille in Varsenare.” “Kent ge die van de pastoor van Varsenare?” zegt hij. Ik zeg: ‘‘Nee, Jacques.” “Er was een boer in Varsenare,” zegt hij, ‘‘die al twaalf jaar getrouwd was, maar er kwam maar geen kind in die menage. Op een dag komt hij op ’t onverwachts van zijn land naar zijn huis en wat ziet hij in de slaapkamer? Zijn vrouw met haar benen in de lucht, met tussen haar benen het hoofd van de pastoor van Varsenare. Hij liep direct naar buiten en op straat begon die boer te schruwelen. ‘‘Mensen, mensen, komt zien, komt zien. Geen wonder dat ik geen kinderen heb, ik heb ze nog maar gemaakt of de Pastoor van Varsenare vreet ze op!”’ Haar lach klaterde, mondde uit in gezucht. Uit de lippen die Louis gekust had, uit dat gezicht dat hij ongerept in een onbestemd verdriet gehuld gewaand had, kwam deze walgelijke praat, de viezigheid van een hoer van Babylon.</span></p>
				<p class="wp-plat"><span>‘Ge kunt er niet mee lachen, ik zie het al weer.’</span></p>
				<p class="wp-plat"><span>‘Weet uw vader hiervan?’</span></p>
				<p class="wp-plat"><span>‘Van Jacques? Ja. Hij mag thuis komen.’</span></p>
				<p class="wp-plat"><span>‘Nee. Van die vuile praat.’</span></p>
				<p class="wp-plat"><span>‘Oei oei oei, nee. Hij zou mij doodslaan. Hij peinst dat ik nog tien jaar oud ben.’</span></p>
				<p class="wp-plat"><span>Louis keek naar zijn horloge, de secondewijzer stond stil, hij besefte dat hij tijdens haar verhaal ononderbroken aan het schroefje had gedraaid en geen weerstand had gevoeld, zozeer had hij in zijn schaamtelijke opwinding haar verraad, haar monsterlijk veile genot zonder hem, willen wegdraaien. Maar dan had hij nu zelf de tijd van de gijzelaar stopgezet! Mijnheer Tierenteyn riep ‘Vive la Belgique!’ en wipte op en stortte voorover terwijl de soldaten herlaadden, het ijzeren geritsel van de tijd.</span></p>
				<p class="wp-witregel"><span> </span></p>
				<p class="calibre1"><span>In ‘Groeninghe’ raakten Papa en Louis eindelijk met ellebogen en knieën tot bij de toonbank waar Noël het te druk had om goedendag te zeggen. Bij de deur van de wc verborg De Puydt zich achter een vetplant of rook eraan. Toen de drukte wat luwde zei Noël: ‘Ge zoudt peinzen als ge in zo’n toestand verkeert zoals hij, dat ge niet onder de mensen moet komen, dat ge u beter opsluit in uw kot en rouwt voor de tijd die nodig is, maar aan de andere kant...’</span></p>
				<p class="wp-plat"><span>Papa bleef met zijn rug naar de verzopen rouwende De Puydt staan.</span></p>
				<p class="wp-plat"><span>‘Ik krijg er geen woord uit,’ zei Noël. ‘De hele tijd moet ik aan de cliënten uitleggen dat hij niet onbeleefd wil zijn, maar dat hij niet wil antwoorden als men hem iets vraagt.’</span></p>
				<p class="wp-plat"><span>‘Zegt hij absoluut niks?’</span></p>
				<p class="wp-plat"><span>‘Nee, hij kijkt naar u, dwars door u.’</span></p>
				<p class="wp-plat"><span>‘Hoe bestelt hij dan zijn whisky?’</span></p>
				<p class="wp-plat"><span>‘Hij steekt zijn glas in de lucht.’</span></p>
				<p class="wp-plat"><span>De Puydt was verschrompeld, zijn vroeger vrouwelijk wolkend haar plakte plat tegen zijn schedel. Hij roerde met een vinger in een asbak waarop Peter Benoit afgebeeld stond.</span></p>
				<p class="wp-plat"><span>‘Zolang ik hem in ’t oog kan houden ben ik gerust,’ zei Noël. ‘Zolang dat hij onder mijn dak is, houd ik mijn hand boven zijn hoofd. Maar als hij buiten onder een tram wil springen...’</span></p>
				<p class="wp-plat"><span>‘Ja, dan...’ zei Papa.</span></p>
				<p class="wp-plat"><span>‘En mijnheer Leevaert, zijn boezemvriend?’</span></p>
				<p class="wp-plat"><span>‘Die heeft het aan zijn darmen.’</span></p>
				<p class="wp-plat"><span>‘Wie betaalt er Marnix zijn rekening dan?’ vroeg Papa.</span></p>
				<p class="wp-plat"><span>‘Ik ben er gerust in,’ zei Noël.</span></p>
				<p class="wp-plat"><span>‘Ge verdient toch genoeg op onze rug,’ zei een Waffen </span><span class="wpt-cijfers">ss</span><span>-man.</span></p>
				<p class="wp-plat"><span>‘Nee, ik stuur de rekening naar Groothuis.’</span></p>
				<p class="wp-plat"><span>‘De eerste avond van mijn verlof, de eerste dag,’ zei de </span><span class="wpt-cijfers">ss</span><span>’er, ‘ga ik naar hem toe daar in zijn hoekje, ik zeg: ‘‘Wel, Puydt, hoe is het ermee?” want ik deed alsof ik van niks wist, verstaat ge? want soms is het beter om te gebaren van pijkenaas, en godverdomme, hij smijt een glas Spa in mijn aangezicht.’</span></p>
				<p class="wp-plat"><span>‘Als ’t Pale-Ale geweest was, lag hij in het hospitaal. Want onze Scharführer moet maar één plekske zien of hij roept lijk een zeekoe. En met dat mijn vrouw niet thuis is... ik zie me al mijn uniform uitwassen.’</span></p>
				<p class="wp-plat"><span>‘Soms valt hij in slaap,’ zei Noël, ‘ik laat hem maar liggen.’</span></p>
				<p class="wp-plat"><span>‘Zo’n schone Vlaamse mens ten onder zien gaan,’ zei Papa. ‘De Engelsman heeft al veel op zijn geweten, maar dat... En zegt hij nooit eens een woordje?’</span></p>
				<p class="wp-plat"><span>Noël dacht na. ‘’t Laatste dat ik hoorde was tegen Leevaert die stond te melken over Stalingrad, ge kent hem, en ineens zegt De Puydt: ‘‘Woorden zijn de kleren van de gedachten.” Dat heb ik onthouden.’</span></p>
				<p class="wp-plat"><span>‘Dat zou dus betekenen dat hij geen gedachten meer heeft. Ik kan dat niet aannemen,’ zei Papa.</span></p>
				<p class="wp-plat"><span>‘Geen woorden maar daden, er zit iets in,’ zei de </span><span class="wpt-cijfers">ss</span><span>’er.</span></p>
				<p class="wp-plat"><span>Er was een </span><span class="wpt-cursief">Sondermeldung</span><span>, het zesde leger zat in moeilijkheden, het was geen nieuws.</span></p>
				<p class="wp-plat"><span>‘Dat ik hier mijn tijd sta te verdoen met een glas in mijn hand, terwijl dat mijn kameraden daar...’ zei de </span><span class="wpt-cijfers">ss</span><span>-man.</span></p>
				<p class="wp-plat"><span>‘Wat houdt u tegen? Het station is op tien minuten te voet,’ zei Noël, kribbig als nog nooit iemand hem gehoord had.</span></p>
				<p class="wp-witregel"><span> </span></p>
				<p class="calibre1"><span>In Bastegem liep een rij kinderen in blauwe, meestal te korte, schorten aan een touw, vastgehouden door een vriendelijke blozende non. De kinderen met grijze, gefronste gezichten waggelden, wiegden, duwden elkaar verder. Een van hen stak zijn tong uit naar Louis, een ander had een zwarte veeg op zijn voorhoofd, een Assewoensdagkruisje dat nooit was afgewassen.</span></p>
				<p class="wp-plat"><span>Een reiger stapte vlak langs bruinrode koeien. Louis meende Boer Iwein Liekens te zien wegduiken achter een vaal gordijntje. Op zijn erf stond een onbewaakt pantserafweerkanon. En toen was de villa ‘Zonnewende’ er weer, tussen de dahlia’s.</span></p>
				<p class="wp-plat"><span>Meerke zei dat Louis’ haar, dat hij nu met een hoge golf, dik van de brillantine, voorop droeg, onnozel gekamd was. ‘Hij ziet er precies uit als het vrouwvolk twintig jaar geleden, precies als ge weet wel, ik zal haar maar niet noemen...’</span></p>
				<p class="wp-plat"><span>‘Beter niet,’ zei Tante Violet.</span></p>
				<p class="wp-plat"><span>‘Noem haar maar gerust. Haal maar weer oude koeien uit de gracht,’ zei Nonkel Armand.</span></p>
				<p class="wp-plat"><span>‘Dat komt omdat ge met oude koeien omging,’ zei Tante Violet.</span></p>
				<p class="wp-plat"><span>‘Omgaat,’ zei Meerke.</span></p>
				<p class="wp-plat"><span>‘Angelique is drie jaar ouder dan ik,’ zei Nonkel Armand in zijn grijs flanel pak, een hooghartige inspecteur waar alle boeren van de omtrek bang voor waren, want hij nam zeer zelden brood of boter of sluikslachtersvlees aan. Meerke had hem een weduwe aan de hand gedaan, Angelique, maar het speet haar nu de ogen uit de kop, want tijdens haar wikken en wegen en bekokstoven en gekoppel had niemand haar durven vertellen dat Angelique in het geheim een liter jenever per dag nodig had, anders kreeg ze hoofdpijn. Daarbij hadden Angelique en haar familie gelogen over haar leeftijd. Nu zat haar lievelingszoon met een oude taart van een dronkelap opgescheept, en bezocht hij nog meer dan tevoren de ‘Picardy’, terwijl zijn echtgenote in haar eentje ‘O, je suis swing, zazou, zazou’ wauwelde.</span></p>
				<p class="wp-plat"><span>‘Om de boeren te klissen moet ge nog een grotere smeerlap zijn dan zijzelf. Dan pas kan je ze te grazen nemen, met al hun vervalsingen, ontduikingen, sluikslachten. Om rechtvaardig te zijn moet ge een deugniet kunnen zijn. En als ik af en toe een keer een baancafé aandoe, is dat omdat ik alleen dáár te weten kom wat de boeren allemaal uitspoken. Want met hun zat hoofd vertellen ze alles.’</span></p>
				<p class="wp-plat"><span>‘Zo kunt ge alles een draai geven,’ zei Tante Violet.</span></p>
				<p class="wp-plat"><span>‘Gij zijt onrechtvaardig,’ zei Nonkel Armand. ‘En gij zijt de laatste die mag reclameren. Heb ik geen kopersulfaat meegebracht voor uw hof, geen sardienen, geen wit brood?’</span></p>
				<p class="wp-plat"><span>‘Omdat het uw wittebroodsweken zijn.’ Zij lachte haar broer aanminnig toe.</span></p>
				<p class="wp-plat"><span>Tante Violet was aanzienlijk opgewekter dan vroeger, zij zag er ook verzorgder uit, in een muisgrijze deux-pièces.</span></p>
				<p class="wp-plat"><span>‘Wit brood?’ zei Louis en kreeg twee boterhammen met reuzel. Hij wou heel langzaam kauwen maar slikte, slokte.</span></p>
				<p class="wp-plat"><span>‘Ik ben weg.’ Nonkel Armand stak zijn fietsspelden vast.</span></p>
				<p class="wp-plat"><span>‘Doe Angelique mijn complimenten.’</span></p>
				<p class="wp-plat"><span>‘Ik zal niet mankeren, moeder.’</span></p>
				<p class="wp-plat"><span>‘Of gaat ge niet naar huis?’</span></p>
				<p class="wp-plat"><span>‘Bemoei u daar niet mee, moeder.’ Hij sloeg behoedzaam op haar breekbaar, kraakbaar ruggetje. Toen hij wegreed liep zij naar het raam, keek hem na en begon te hoesten, heel lang. ‘Ik ben er nooit gerust in, in die jongen. Zij zijn in staat om hem van zijn velo te slaan met hun dorsvlegels.’</span></p>
				<p class="wp-plat"><span>‘Hij gaat niet naar zijn huis,’ zei Tante Violet.</span></p>
				<p class="wp-plat"><span>‘Nee. En ik die zo gerust was in hem, dat hij getrouwd geraakt was, en dat hij niet aan mijn rok zou blijven plakken. En ik die dacht: zij is van een goeie familie, zij heeft een goede educatie gehad! Want zij kan magnifiek zingen, de Ave Maria van Gounod, een stem lijk een klok, en andere klassieke liederen. Maar als ze dronken is, is ’t van swing alhier en </span><span class="wpt-cursief">zazou</span><span> aldaar en van Charles Trenet. Aan de andere kant kan ze d’r ook niets aan doen dat ze drinkt, ze heeft dat thuis geleerd, haar moeder komt van de kanten van Roubaix, dus rode wijn bij ’t eten ’s middags en ’s avonds, en dan natuurlijk ook zonder het eten. – Zij heeft nogal rap kunnen ondervinden met wat voor een kerel zij getrouwd was, Angelique. Zij waren twee dagen in hun huis, als jonggetrouwen, en hij sleepte een kakstoel naar binnen, een grote leren zetel met een pot erin verwerkt, die hij in een veiling had gekocht voor zestig frank. ‘‘Maar Armand,” zegt Angelique, ‘‘wij hebben toch afgesproken dat wij niet direct kinderen zouden maken, in zo’n slechte tijd!” – ‘‘Wie spreekt er over kinderen,” zegt hij, ‘‘het is voor mij!” – ‘‘Hoe, voor u?” – ‘‘Wel, ja, voor als ik oud ben!”’ Meerke hoestte van het lachen, schraapte haar keel, sloeg op haar dunne knieën in het zwart bombazijn. Louis durfde niet op haar rug te kloppen. Hij ging naar de tuin en zag tot zijn verbazing, vlakbij, op het betegeld terrasje van de eerste verdieping een witblonde jongeman in een kaki zwembroek die zijn knokige witte schouders inwreef met een vette substantie. Louis dook meteen achter de schuur. De jongeman viel voorover, landde op zijn handen, en liet zich toen traag zakken. Louis sloop langs de achterkant van de schuur, langs het kolenhok, naar de keuken.</span></p>
				<p class="wp-plat"><span>‘Dat is Gerhardt,’ zei Meerke. ‘De braafste officier die ge u kunt indenken. Zijn ouders zijn alle twee schoolmeesters in Werdau in Saksen en hebben mij geschreven in het Frans om te bedanken dat hij hier zo goed verzorgd wordt. Natuurlijk zijn de pezewevers in het dorp jaloers omdat ze denken dat wij van de toestand profiteren, dat wij er aan verdienen of extra eten krijgen. Achterklap. Zoals in het begin met onze arme Omer. Wat ze daar al niet over uitgekraamd hebben, maar nu is dat wat geluwd.’</span></p>
				<p class="wp-plat"><span>‘Hoe is het met Nonkel Omer?’</span></p>
				<p class="wp-plat"><span>‘Louis, ik heb maar één hart en ’t is al aan veel stukjes gebroken.’</span></p>
				<p class="wp-plat"><span>‘Mag hij niet naar huis af en toe?’</span></p>
				<p class="wp-plat"><span>‘Omer zit goed waar hij zit,’ zei zij kortaf.</span></p>
				<p class="wp-plat"><span>Gerhardt had een grasgroene kamerjas omgeslagen, hij zei dat Louis een nette </span><span class="wpt-cursief">Bursche</span><span> was. Van dichtbij had hij een dunne, wrede mond. Hij had ook geen oorlellen, het teken van de duivel volgens Zuster Sapristi.</span></p>
				<p class="wp-plat"><span>Meerke zei dat juffrouw Violet om zeven uur terug zou zijn. Het kon Gerhardt niet schelen, hij hees zich op langs de keukenmuur, klauterde weer op het terras. ‘Violet is zot van Gerhardt,’ zei Meerke gretig, haar ogen glommen als koffieboontjes. ‘En hij, hij is beleefd natuurlijk, op zijn Duits, maar hij ziet haar niet staan natuurlijk. Met dat postuur. Hoe zoudt ge zelf zijn, Louis, als man?’</span></p>
				<p class="wp-plat"><span>Omdat Meerke zo’n vileinig wijf was zei Louis toen Tante Violet hijgend aan tafel neerplofte en naar Gerhardt vroeg, dat zij duidelijk slanker was geworden, dat hij het meteen gemerkt had.</span></p>
				<p class="wp-plat"><span>‘Ja, zij is gesmolten. Zij is vel over been,’ zei Meerke schamper.</span></p>
				<p class="wp-plat"><span>‘Is het waar? Is het waar? Ik dacht het ook,’ zei Tante Violet. ‘Ik dacht nog: zou ik op de bascule in de gymnastiekzaal durven staan? Het is van de zenuwen. Met die pastoor Mertens die ons aan het kloten is.’</span></p>
				<p class="wp-plat"><span>Dat uitdagende, roekeloze blije van Tante Violet had natuurlijk te maken met de aanwezigheid in huis van de blonde officier. Vroeger had zij nooit het woordje ‘kloten’ gebruikt.</span></p>
				<p class="wp-plat"><span>‘Pastoor Mertens heeft zich nu openlijk tegen ons gekeerd, Louis. Tegen Meerke, maar nog méér tegen mij.’</span></p>
				<p class="wp-plat"><span>‘Het is uw eigen schuld, Violet. Een Duitser embrasseren waar Madame Vervaeke van de Bond van Liberale Vrouwen bij staat!’</span></p>
				<p class="wp-plat"><span>‘Moeder, ik ben meerderjarig. En daarbij dat embrasseren is in alle eer en deugd. Lijk broer en zuster. Daarbij, als pastoor Mertens zijn parochianen tegen ons opstookt, is het om onze Vlaamse gezindheid. Ik heb het duidelijk aan de Eerwaarde Heer Vicaris uitgelegd, maar die houdt natuurlijk zijn paraplu boven het hoofd van zijn ondergeschikte.</span></p>
				<p class="wp-plat"><span>Als hij in mijn klas staat voor de godsdienstles, Louis, en ik moet hoesten zegt hij dat ik daarmee achter zijn rug mijn kinderen erop opmerkzaam wil maken dat hij een dwazigheid vertelt. Als hij preekt in de kerk, zegt hij dat ik een grijns op mijn aangezicht trek om hem uit zijn concentratie te halen. Als hij niet uitscheidt met mij te plagen, ga ik regelrecht met Gerhardt naar de Kommandantur van Gent.’</span></p>
				<p class="wp-plat"><span>‘Maar de Kommandantur trekt zich daar niets van aan, Tante!’</span></p>
				<p class="wp-plat"><span>‘Ah nee, zeker! Ook niet als ik vertel dat hij naar Radio Londen luistert? Dat hij van jonge gastjes boy-scouts wil maken? Hij is altijd tegen de Vlaamse gedachte geweest. Van ver vóór de oorlog! Felix Baert, een boer met vijf kinderen, heeft hij in het jaar Zesendertig van zijn hoeve doen zetten, van een hoeve die eigendom van ’t bisdom was, omdat Felix een Leeuwenvlag had uitgestoken. Mijnheer Godderis, de secretaris van de Vlaamse Oudstrijders, heeft hij getracht te broodroven door hem aan ’t Ministerie aan te klagen als Dinaso. Mijnheer Beulens, omdat hij de zang op de piano begeleid had op het Gulden Sporenfeest...’</span></p>
				<p class="wp-plat"><span>‘Gij moogt u niet opjagen, Tante.’</span></p>
				<p class="wp-plat"><span>‘Hij heeft mijn congregatiekaart afgepakt!’ riep ze.</span></p>
				<p class="wp-plat"><span>‘Violet, ge ging toch niet meer naar de congregatie.’</span></p>
				<p class="wp-plat"><span>Tante Violet at vier borden karnemelkpap met schijfjes appel.</span></p>
				<p class="wp-plat"><span>‘Hij heeft mij uitgesloten van het zangkoor, van de congregatie en van de Derde Orde. En als hij het Heilig Sacrament heeft uitgestald, kijkt hij naar mij met ogen als karbonkels. En ’t ergste, Louis, hij beschuldigt mij dat ik met Nonkel Firmin arm aan arm op de kermis heb gewandeld!’</span></p>
				<p class="wp-plat"><span>‘Bij wie beschuldigt hij u?’</span></p>
				<p class="wp-plat"><span>‘Hij laat dat zo langs zijn neus weg vallen in de vergadering van het Rood Kruis, waar er veel flaminganten zijn.’</span></p>
				<p class="wp-plat"><span>‘Maar ge moogt toch met de man van uw zuster gearmd lopen.’</span></p>
				<p class="wp-plat"><span>‘Niet met een jood! Maar het ergste is, verstaat ge dat of wilt ge dat niet verstaan, dat het niet wáár is! Integendeel, Meerke hier kan getuigen. Zij en ik hebben alles in ’t werk gesteld om te beletten dat onze Berenice met een jood zou trouwen. Meerke heeft geweigerd haar handtekening te zetten als zij dan toch getrouwd zijn. Wij hebben allemaal, de hele familie, geprobeerd, met goedheid en kwaadheid, met bedreigingen en gezond verstand, om Berenice van die jood af te houden. Het ouderlijk huis is haar ontzegd, jaren lang.’</span></p>
				<p class="wp-plat"><span>‘Geen voet mocht ze hier binnen zetten,’ zei Meerke.</span></p>
				<p class="wp-plat"><span>‘En waarom is zij hier weer binnengeraakt? Omdat mijnheer Alex Morrens, die onze arme Omer lastiggevallen had in de cabines van Bastegem Excelsior en een klets op zijn kaak gekregen had, overal ging rondvertellen...’</span></p>
				<p class="wp-plat"><span>‘Waarom viel mijnheer Morrens Nonkel Omer lastig?’</span></p>
				<p class="wp-plat"><span>‘Violet,’ zei Meerke en hoestte heel kort.</span></p>
				<p class="wp-plat"><span>‘Omdat hij... eh... een kwestie van geld, geloof ik.’ (Gelooft zij? Liegt zij!) ‘In ieder geval strooide hij overal rond dat Berenice en Firmin wettelijk gescheiden waren, en dat hij persoonlijk Berenice om drie uur ’s morgens met een andere vent uit de ‘Cocorico’ had zien komen, strontzat. En het is om die laster te logenstraffen...’ Tante Violet hief haar mollige vinger, haar stem zwol als om de jongens op de laatste bank te bereiken, ‘...en om de schande van ons af te wentelen dat wij het raadzaam geacht hebben om haar weer in ons huis binnen te laten, en daarom en daarom alleen heb ik besloten om mij </span><span class="wpt-cursief">en plein public</span><span> op de kermis te laten zien in het gezelschap van mijn zuster en haar wettelijke man. Maar gearmd? Alstublief! Met die Firmin die heel zijn leven een blok aan ons been is geweest.’</span></p>
				<p class="wp-plat"><span>‘Nog altijd,’ zei Meerke. ‘Soms slaat de daver mij op het lijf als ik er aan denk dat hij hier in een keer voor onze neus zal staan.’</span></p>
				<p class="wp-plat"><span>‘Of dat hij aangehouden wordt door de Duitsers en dat wij met zijn allen verhoord gaan worden op de Kommandantur voor zijn anti-Duitse propaganda.’</span></p>
				<p class="wp-plat"><span>‘Ge zoudt hem kunnen wegsteken. Op de zolder of in de kelder,’ zei Louis.</span></p>
				<p class="wp-plat"><span>‘Lijk een hond!’ riep Meerke.</span></p>
				<p class="wp-plat"><span>‘En Gerhardt dan?’ overschreeuwde Tante Violet haar. ‘Hij riekt een jood op een kilometer afstand. Hij zou hem naar de keel vliegen!’</span></p>
				<p class="wp-plat"><span>Meerke breide. De avond, de avond met de dorpskinderen juichend ver weg, de stoomtrein die langs dendert waardoor de tuin begint te stomen en te dampen en de ontwortelde perenbomen en kerselaars vlotten, de flitsende kriekrode sprankels van de kolen van de trein, Meerke die hoest, Tante die knabbelt en slurpt aan een varkenspoot.</span></p>
				<p class="wp-witregel"><span> </span></p>
				<p class="calibre1"><span>Omdat er geen gordijnen in het voutkamertje hingen werd Louis wakker door het eerste zonlicht. Op zijn blote voeten liep hij in het natte gras, zoals de antieke god die zijn kracht uit de aarde kreeg.</span></p>
				<p class="wp-plat"><span>Maar na een tiental danspassen werd het te koud, trouwens minuscule beestjes konden tussen je tenen blijven zitten en daar woekeren en eitjes leggen die ontkiemden en hun weg zochten door je vlees en in je ruggenmerg bleven wonen. Dwars door een veld van miljoenen krioelende Miezers rende hij naar binnen, droogde koortsachtig zijn voeten met de keukenhanddoek.</span></p>
				<p class="wp-plat"><span>Er was geen wit brood van Nonkel Armand’s wittebroodsweken meer over, de gulzige vrouwen hadden geen kruimel overgelaten. Van het klef donker brood rolde hij een worst tussen zijn handpalmen, de worst vulde zijn mond helemaal, traag gleed de lauwe modder in zijn keel. Hij zag in de scheerspiegel van de keuken een deegwit gezicht met rode oorlappen. De haan kraaide. Vandaag zou hij Raf opzoeken. Als zij groter waren en als het geen oorlog was zouden zij samen kunnen jagen. Zogezegd naar wild, maar eenmaal in de weiden, vlam, knal, in de bruinrode gezwollen buiken van koeien. Een boer komt vloekend aangelopen. De grofst mogelijke hagel patst in zijn zwartehandelboerengezicht, kop spat uiteen. Volgend jaar zie ik er uit als achttien en meld ik mij bij het Vlaams Legioen.</span></p>
				<p class="wp-plat"><span>Uit de handtas van Tante Violet (haar </span><span class="wpt-cursief">sacoche</span><span>) stal Louis zes stukjes van vijf frank, liep gebogen als Rigoletto naar het voutkamertje en sliep meteen weer in.</span></p>
				<p class="wp-witregel"><span> </span></p>
				<p class="calibre1"><span>Een rekening van de Broeders van Sint-Vincent lag in Meerkes schoot. ‘Omer kost stukken van mensen,’ zei ze triest. ‘Waar moet ik dat geld blijven halen? Vooral dat ik denk dat al dat schoon geld toch niet helpt. Niet dat ik het onze Omer niet gun, maar hij zal toch niet meer genezen. Hij is geslagen door Onze Lieve Heer. Hij krijgt daar alleen maar witte bonen en wij moeten ons daar blauw voor betalen. Zijn haar valt uit. Op zijn ouderdom. Hij zegt het ene schietgebedje na het andere. En hij zit de hele dag met zijn kop tussen zijn knieën. De broeder zegt dat hij uit zijn eigen voelt dat het goed is voor de doorstroming van zijn bloed. Ik had een prachtig boek meegebracht voor hem,</span><span class="wpt-cursief"> De Ridder van het Slot van Laarne</span><span>, maar hij wil het niet lezen, want als er een jonge adellijke vrouw in komt die paard rijdt in de middeleeuwen, brengt hem dat op rare gedachten, zegt hij. Hij heeft gevraagd aan de broeders of zij zijn handen willen vastbinden als het avond wordt, maar daar beginnen zij niet aan, zeggen ze, want als de anderen het zouden zien, zouden ze allemaal willen vastgebonden worden.’</span></p>
				<p class="wp-plat"><span>Tante Violet was te laat voor de mis, maar bakte toch eerst nog een eendenei terwijl ze de rekening nakeek.</span></p>
				<p class="wp-plat"><span>‘Armand moet meebetalen,’ zei ze. ‘Al was het maar de was.’</span></p>
				<p class="wp-plat"><span>‘Hij wil niet.’</span></p>
				<p class="wp-plat"><span>‘Hij moet, moeder. Al was het maar uit christelijke wroeging om wat hij zijn broer heeft aangedaan.’</span></p>
				<p class="wp-plat"><span>‘Hij heeft hem niks aangedaan. Het is toeval. Het zat er al van jongsaf in, in Omer. Hij heeft dat van zijn grootvader, die had ze ook niet alle vijf.’</span></p>
				<p class="wp-plat"><span>‘Oeioeioei,’ riep Tante Violet terwijl ze aan de bakpan schudde, ‘de mis is al begonnen!’</span></p>
				<p class="wp-plat"><span>Zij hoorden gezang, het leek op </span><span class="wpt-cursief">Tantum ergo</span><span> gezongen door de koster Ceulemans bijgenaamd Geite vanwege zijn geluid van gekwelde, uitgehongerde ongemolken geit. Zij zagen hoe de koster op straat een losgebroken koe achternazat en psalmodiërend trachtte te bedaren. Het was een witzwarte, dus Hollandse, koe. De heilige koeien in Indië. Als je ze zou slachten zou niet één Indiër van honger omkomen. De nomaden in Afrika zijn slimmer, zij openen een ader bij de koe, tappen het bloed af, maken er bloedpannenkoeken van, plakken de ader weer dicht met modder. Om het herkauwsysteem en de spijsvertering van de koe te bestuderen knipt men een rechthoekig luikje in haar buik, men brengt een mica raampje aan als bij een vulhaard, en men ziet wetenschappelijk het gras veranderen.</span></p>
				<p class="wp-plat"><span>Louis niesde, haalde zijn zakdoek te voorschijn, de gestolen zilverlingen rolden over de vloer, rinkelden. Schuld, als een van bloed kletsnatte handdoek, golfde over zijn gezicht. Een muntstuk bleef in een sierlijk boogje rollen.</span></p>
				<p class="wp-plat"><span>‘Het is mijn spaargeld,’ zei Louis snel.</span></p>
				<p class="wp-plat"><span>‘Het is uit mijn sacoche,’ zei Tante Violet ijzig. ‘Ik heb het direct gezien vanmorgen. Peinst ge dat ik achterlijk ben? Op uw knieën!’</span></p>
				<p class="wp-plat"><span>‘Is dat onze stank voor dank?’ riep Meerke.</span></p>
				<p class="wp-plat"><span>‘Op uw knieën in de hoek,’ zei de vette onderwijzeres. Hij legde zijn voorhoofd tegen het behangpapier.</span></p>
				<p class="wp-plat"><span>‘Zo krijg ik het ene verdriet na het andere.’ Meerke hoestte.</span></p>
				<p class="wp-plat"><span>‘Gij hebt geluk dat ge de mijne niet zijt!’ Het idee dat Tante Violet ooit een kind zou hebben, laat staan dat hij het zou zijn, deed Louis voor de zoveelste keer gillen, schateren van binnen. Haar geoefend pedagogisch oog merkte het, zij sloeg uit alle macht tegen zijn wang. ‘Schweinhund!’ riep zij en raapte de munten op, zocht ernaar onder de tafel, richtte zich steunend op.</span></p>
				<p class="wp-plat"><span>‘Het verdriet van België, dat zijt gij,’ zei Meerke en hapte naar adem met een rauw snurkje. Toen hoorde hij met zijn eigen flaporen Tante Violet binnensmonds vloeken. ‘Godverdegodver, rotte smeerlap, die in mijn sacoche zit, in mijn foto’s en mijn brieven zit te snuffelen!’</span></p>
				<p class="wp-plat"><span>(Haar sacoche! Weer moest hij grinniken en gieren van binnen, want Vlieghe zei het vlakbij in de verre monotone begraven mufstinkende tijd van dat ander Vrouwenhuis in Haarbeke, ‘Gij hebt in haar sacoche gezeten’ en bedoelde de handtas van vel en vlees en haar dat tussen vrouwenbenen zit.)</span></p>
				<p class="wp-plat"><span>Zijn wang gloeide. Als Raf maar niet op het onverwachts binnenkwam.</span></p>
				<p class="wp-plat"><span>Na een uur mocht hij uit zijn hoek en moest hij bier brengen naar vier mannen in zwembroek, onder wie Gerhardt, die in de tuin zaten te kaarten. </span><span class="wpt-cursief">‘Danke, Bursche. Herzlichen Dank.’</span></p>
				<p class="wp-plat"><span>Toen Tante Violet van haar school terugkwam vroeg zij aan de officieren of ze een Schnaps wilden. Alleen als zij dit in haar badpak wou serveren, zei een dikkerd die een vacht grauwe krullen op zijn rug droeg. ‘Aber Ulrich doch,’ zei zij blozend. Toen zij terugkwam met jenever had zij een bloesje met korte mouwen aangetrokken, haar papperige onderarmen schudden toen zij een aanzet van een knix maakte. Gerhardt legde een achteloze hand op haar billen. Tante Violet bleef staan, ineens van beton, en bleef loeren naar de haag alsof de vervaarlijke pastoor Mertens achter het dicht gebladerte zat. Daarna zongen de vier zonaanbidders van </span><span class="wpt-cursief">‘Sie hat die Treu gebrochen, Mein Ringlein sprang entzwei</span><span>’. De dikke Ulrich keek door zijn verrekijker in de richting van Engeland.</span></p>
				<p class="wp-witregel"><span> </span></p>
				<p class="calibre1"><span>Was er door de dampen van het kruit van de oorlog een of andere wolk vol Miezerachtige bacillen over het dorp Bastegem en zijn bewoners gedaald?</span></p>
				<p class="wp-plat"><span>Zoals Tante Violet veranderd was in een onwaarschijnlijk vloekende, meppen uitdelende maagd, Nonkel Armand van flierefluiter was uitgegroeid tot een rechtvaardige beul van landbouwers, Nonkel Omer een haarloze debiel was geworden die een tijdje lang door de Bastegemse straten liep met een koeienbel en naar de dorpelingen balkte: ‘Ga toch naar de mis, alstublief,’ waarna het pastoor Mertens zelf was die de veldwachter had gewaarschuwd, zodat de van liefdesverdriet als een rotte tomaat gespleten sukkel nu bij de peperdure Broeders van Liefde van Sint-Vincent verbleef waar hij soms zijn medepatiënten besprong ‘als een koe op een koe’, zei Nonkel Armand, zo was ook Raf de Bock veranderd, in wat? in een </span><span class="wpt-cursief">danser</span><span>. Hij volgde balletlessen in Gent.</span></p>
				<p class="wp-plat"><span>Zij liepen samen in de dreef, Raf met een verende pas die Louis op zijn minst overdreven vond.</span></p>
				<p class="wp-plat"><span>‘Als ik aan de </span><span class="wpt-cursief">barre</span><span> sta ben ik een ander mens, ik weeg geen twintig kilo meer.’ Hij hield zijn armen halfgestrekt vóór zich, de vingertoppen raakten elkaar, hij hief een been, schoof het naar achteren, spreidde zijn armen. ‘Arabesque!’ riep hij, ‘Assemblé!’ en plofte in het gras. Hij betaalde de lessen in Gent met wat hij van de boeren kreeg aan wie hij zijn danspassen liet zien. Twintig frank voor tien minuten. ‘Bourrée!’ De boeren konden niet genoeg van hem krijgen, het gebeurde meestal in het volle veld, waar de boerin het niet kon zien. Ook koster Geite betaalde.</span></p>
				<p class="wp-plat"><span>‘Als het aan Geite lag, zou ik een hele middag moeten dansen. Zijn ogen puilen uit hun kassen.’</span></p>
				<p class="wp-plat"><span>Jules Verdonck was aan zijn schaafbank bezig een ovaal raampje glad te schuren. Het leek alsof hij Louis niet herkende.</span></p>
				<p class="wp-plat"><span>‘Hebt ge niks anders te doen, gij twee, dan een mens die zijn boterham moet verdienen lastig te vallen?’</span></p>
				<p class="wp-plat"><span>‘O, Jules, gij zijt toch een geestigaard!’ Raf gooide een handvol houtkrullen in de lucht, hij deed alsof hij zijn vingernagels bijvijlde met een grote rasp, hij draaide aan het wiel van een machine die op een proefpers in Papa’s atelier leek. Met inkt en lappen. Maar geen letters.</span></p>
				<p class="wp-plat"><span>‘Blijf daar af!’ snauwde Jules.</span></p>
				<p class="wp-plat"><span>‘Zijt ge met het verkeerde been uit uw bed gekropen, Jules? Gij die anders de vriendelijkheid zelf zijt. Is ’t omdat ik onze Louis meegebracht heb? Is dat het?’</span></p>
				<p class="wp-plat"><span>Jules grijnsde scharlaken tandvlees bloot. ‘Nu zien ze ons wel staan, de heertjes uit de stad! Omdat hun maagje roept van de wrede honger. Juist of niet juist? Nu lopen ze wel de boerderijen plat. En niet voor onze schone ogen. Juist of niet juist?’</span></p>
				<p class="wp-plat"><span>‘Is hij thuis?’ vroeg Raf.</span></p>
				<p class="wp-plat"><span>Jules staarde naar Louis met wilde, bleke ogen onder wenkbrauwen als twee vergeelde snorren. ‘Gij... gij gaat nog afzien.’</span></p>
				<p class="wp-plat"><span>‘Waarom?’</span></p>
				<p class="wp-plat"><span>‘Weet ge ’t zelf niet?’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘Ge denkt toch niet dat er speciaal voor u, heertje, een uitzondering zal gemaakt worden. Ge gaat nog afzien, lijk al de ketters want zij dolen.’</span></p>
				<p class="wp-plat"><span>Van tussen de bestofte werktuigen die op een hoopje lagen nam Raf een knijptang en kneep ermee in Louis’ mouw.</span></p>
				<p class="wp-plat"><span>‘Is hij thuis?’ vroeg hij weer.</span></p>
				<p class="wp-plat"><span>‘Kijk naar buiten!’ riep Jules heftig. ‘Is het donker?’</span></p>
				<p class="wp-plat"><span>‘Nee.’</span></p>
				<p class="wp-plat"><span>‘Wel dan is hij thuis!’</span></p>
				<p class="wp-plat"><span>‘Slaapt hij?’</span></p>
				<p class="wp-plat"><span>‘Die mens kan niet slapen door het verdriet dat hij heeft om de wereld.’</span></p>
				<p class="wp-plat"><span>‘Zoals Jezus van Nazareth.’ Raf maakte plechtig een kruisteken met zijn tang.</span></p>
				<p class="wp-plat"><span>‘Hij studeert.’ Jules schuurde verder het jonge, reine hout. ‘Hij vraagt naar u, bijkans alle dagen.’</span></p>
				<p class="wp-plat"><span>‘Oei, oei.’ Raf flutterde met zijn opkrullende, dikke wimpers.</span></p>
				<p class="wp-plat"><span>‘Maak het niet te lang,’ zei Jules.</span></p>
				<p class="wp-plat"><span>Zij gingen in de bijschuur langs een wankele trap naar een platform. Raf roffelde op de deur, drie korte, twee lange klopjes. Een geur van azijn waaide hun tegemoet vóór de deur openging en een man zijn armen spreidde. Louis wou vluchten, maar Raf had dit voorzien en kneep als met Jules’ tang in zijn arm. De man had een zwarte wollen mantel om als Zorro. Om zijn hoofd had hij een vage tulband van rood satijn gewikkeld, half tulband, half vrouwensjaal, zijn rechteroor piepte er uit, het was gekarteld en vol korsten. Zijn gezicht, een ivoorwit masker dat met een elastiekje vastgemaakt was, glom. Een volmaakt, in een etalageglimlach geboetseerd rozig mondje liet een donkere gleuf vrij waaruit gesis weerklonk. In het rimpelloos gaaf gewelfd voorhoofd vormden twee elegant geverfde streepjes de wenkbrauwen, in de oogspleten blonken zwarte ogen met felrode randen. De man hield zich kaarsrecht. Zijn naakte voeten waren lang en wit zoals de hand die op Rafs schouder rustte. ‘Lief,’ zei de verschroeide stem. ‘Lief.’</span></p>
				<p class="wp-plat"><span>‘Hartendief,’ zei Raf. En genoot van Louis’ ontreddering. Hij zou Louis tegen de zwarte man aangeduwd hebben, Louis was al achteruit gestapt, maar de man zei Louis’ naam en voornaam, het was een uitnodiging. (Ik ben in de repetitie van een historisch stuk, Lode Monsieur Chichi Lagasse zal zo meteen in een parelende aria losbarsten, deze vermomde Ridder van het Kasteel van Laarne zal zich in het laatste bedrijf ontpoppen als de prins van Rafs dromen. Lief. Lief.)</span></p>
				<p class="wp-plat"><span>‘Ik ben Konrad.’</span></p>
				<p class="wp-plat"><span>In de kamer zat de man neer op een melkstoeltje, stond meteen op, bood Louis het stoeltje aan en leunde tegen de gekalkte muur naast een potkachel en een rek dat vol gesteenten lag, zandrozen, bokalen met felkleurige poeders en wonder boven wonder, een rij houten afficheletters, het ouderwetse type Hidalgo. De geur van azijn, medicijn en een vleugje stro.</span></p>
				<p class="wp-plat"><span>‘Hoe is het met uw tante?’</span></p>
				<p class="wp-plat"><span>‘Goed,’ zei Louis.</span></p>
				<p class="wp-plat"><span>‘Maar ge hebt twee tantes. Hoe kondt ge weten welke ik bedoelde?’</span></p>
				<p class="wp-plat"><span>‘Ik dacht dat het om Tante Violet ging.’</span></p>
				<p class="wp-plat"><span>‘Violet interesseert mij niet, of liever, zij interesseert me wel, maar ik weet te veel van haar, zo niet alles. Nee, wat ik van u wilde horen, mijn liefste, was of er enig nieuws bekend is over Berenice.’</span></p>
				<p class="wp-plat"><span>Hij houdt mij voor de gek. Mijn liefste. Komt hij uit een streek waar men dit te pas en te onpas zegt, ook aan onbekenden? Het onaards gezicht met de gladde wangen scherp afgesneden tegen het roodpuisterige van zijn keel en nek, bewoog, ging tot bij het betralied raam, keek even naar buiten en boog zich over Raf die trommelde op de tafel, bedekt met keien, gesteenten, boeken, papieren met tabellen en berekeningen, een kaart van de hemel en zijn sterrenbeelden, een paar gehaakte zwarte handschoenen, vier potloodjes met bleke en stuk gekauwde uiteinden.</span></p>
				<p class="wp-plat"><span>‘Wij denken dat Berenice in Frankrijk, in de vrije zone, verblijft. Wij hebben niets meer van haar gehoord.’</span></p>
				<p class="wp-plat"><span>‘Of van hem?’</span></p>
				<p class="wp-plat"><span>‘Of van hem.’</span></p>
				<p class="wp-plat"><span>‘Een merkwaardige vrouw, Berenice Bossuyt. Toen ik haar kende, ver voor uw tijd, had zij haar gelijke niet in godsvrucht en versterving.’</span></p>
				<p class="wp-plat"><span>Raf nam een puntige, vormloze bruine steenbrok op en draaide hem tussen zijn vingers. ‘Als ge kunt raden wat dit is, Louis mon ami, dan zijt ge een slimme bol. Dan zoudt ge in aanmerking kunnen komen voor de club van de uitverkorenen.’</span></p>
				<p class="wp-plat"><span>‘Een steen, een gesteente uit de woestijn.’</span></p>
				<p class="wp-plat"><span>Raf riep dat het stront was. Konrads geslachtloos onaangetast onaantastbaar masker knikte waardoor de hoofddoek achterover schoof en een roze schedel met roestvlekken zichtbaar werd. Konrad had ooit ernstige brandwonden opgelopen. Hij schikte het doek met een nuffig gebaartje.</span></p>
				<p class="wp-plat"><span>‘Maar Louis heeft ook gelijk. Het was excrement en nu is het steen.’</span></p>
				<p class="wp-plat"><span>‘Konrad is zot op stront. Hij smeert zijn eigen in met geitenstront.’</span></p>
				<p class="wp-plat"><span>Louis kon zijn lach niet bedwingen. ‘Met keutels?’</span></p>
				<p class="wp-plat"><span>‘Gemengd met haver, honingazijn, boter en nootolie.’</span></p>
				<p class="wp-plat"><span>‘Hij zou het ook durven drinken.’</span></p>
				<p class="wp-plat"><span>‘Met witte wijn. Zeer afdoende tegen geelzucht.’</span></p>
				<p class="wp-plat"><span>Het kamertje zat vol met het donker gegons en gesuis van Miezers.</span></p>
				<p class="wp-plat"><span>‘Konrad heeft een echte diamant. Als hij doodgaat krijg ik hem, het staat geschreven in zijn testament en dat ligt bij notaris Baelens.’</span></p>
				<p class="wp-plat"><span>‘Wat onze lieve vriend beweegt...’ (Al dat lief, lieve, liefste. Was Konrad een jood? Joden zijn ook altijd zo smerig innig met elkaar.) ‘...is hebzucht. Maar na mijn heengaan zal Rafaël door de diamant veranderen. Want dan zal hij helemaal beveiligd zijn tegen de duivel.’</span></p>
				<p class="wp-plat"><span>‘En tegen giftige paddestoelen,’ zei Raf. ‘En tegen slechte mossels.’</span></p>
				<p class="wp-plat"><span>‘Zijn gebreken zullen zich omkeren in hun tegenovergestelden. Zijn ziekelijke wellust zal zichzelf opheffen.’</span></p>
				<p class="wp-plat"><span>‘</span><span class="wpt-cursief">Gij</span><span> moet vooral spreken over ziekelijke wellust.’</span></p>
				<p class="wp-plat"><span>‘Die geldt jou alleen, amore.’</span></p>
				<p class="wp-plat"><span>‘Wij hebben een keer in het donker pastoor Mertens gezien die het Heilig Oliesel ging brengen naar de seinwachter. Konrad schrok zich dood, hij verslikte zich en koerste lijk een zotte koe door de velden en pakte gauw het ijzerdraad van een afsluiting vast.’</span></p>
				<p class="wp-plat"><span>Door het raam was het dorp te zien, huisjes tegen elkaar als de dominosteentjes in de speelzaal van Haarbeke. Ik moet ook een testament maken, zo snel mogelijk. Zal men dertien grote kaarsen rond mijn kist zetten? Het is een ongeluksgetal.</span></p>
				<p class="wp-plat"><span>‘Wat is er, engel?’</span></p>
				<p class="wp-plat"><span>‘Niets,’ zei Louis.</span></p>
				<p class="wp-plat"><span>‘Ge moet niet aan de dood denken. Niet bang zijn. Ik ben niet besmettelijk.’</span></p>
				<p class="wp-plat"><span>‘Uw lichaam niet in ieder geval,’ zei Raf vrolijk.</span></p>
				<p class="wp-plat"><span>‘Hoe maken de Teutonen het in uw huis?’</span></p>
				<p class="wp-plat"><span>‘Goed, denk ik.’</span></p>
				<p class="wp-plat"><span>‘Zij vertonen zich aan de bevolking van op uw terras. Het is onverstandig van Violet en haar moeder.’</span></p>
				<p class="wp-plat"><span>‘Daar kunnen zij toch niks aan doen.’</span></p>
				<p class="wp-plat"><span>‘Zou Violet hen niet aangezet hebben om zich uit te kleden, de zon te aanbidden?’</span></p>
				<p class="wp-plat"><span>‘Helemaal niet. De vloer van het terras was kapot, het regende er door, het zijn de Duitsers zelf die voorgesteld hebben om het te repareren. Zij hebben het lek met hun branders dichtgekregen, en omdat het die dag snikheet was hebben zij hun kleren uitgedaan om beter te kunnen werken. En de volgende dagen ook.’</span></p>
				<p class="wp-plat"><span>‘Omdat het zonaanbidders zijn,’ zei Konrad scherp door de horizontale spleet. ‘Daarom zullen zij door een zwarte zon uitgeroeid worden.’</span></p>
				<p class="wp-plat"><span>De Miezers suisden, naderden. ‘Waarom?’</span></p>
				<p class="wp-plat"><span>‘Zij dragen de zon in hun teken, en zondigen als de Azteken.’ Het rijmde.</span></p>
				<p class="wp-witregel"><span> </span></p>
				<p class="calibre1"><span>Raf en Louis liepen langs het sashuis waar op de gevel een affiche geplakt was met zigeunergezichten die gezocht werden. Bekka’s vader was er niet bij. Gerard, de sasmeester zei: ‘Aha, de jongens van het goed leven!’</span></p>
				<p class="wp-plat"><span>(Een week geleden had Louis rapen getrokken uit het veldje achter het sashuis. Er was overeengekomen dat hij er twintig mocht trekken, hij trok er vijf extra. Toen hij het sashuis binnen ging om de rapen te wassen in de achterkeuken vond hij er niemand. Vanuit de voorkamer, waar niemand ooit kwam, hoorde hij een rasperige mannenstem zeggen: ‘Heel Europa is een slachthuis geworden, Gerard, volksverhuizingen regelrecht naar het slachthuis, er kan geen God bestaan, we houden onze ogen op de stroom van het water anders zouden wij heel de voyage bleiren, Gerard.’</span></p>
				<p class="wp-plat"><span>De deur kwakte open en Gerard schrok zichtbaar toen hij Louis zag.</span></p>
				<p class="wp-plat"><span>‘Ha,’ deed hij. ‘Ha.’ Achter hem zat een hologige schipper. ‘Ha,’ zei Gerard, ‘ga maar gauw naar huis. Ik heb bezoek van mijn kozijn.’ Kozijn, jaja.)</span></p>
				<p class="wp-plat"><span>Raf liep vlak langs het water, langs het turkooizen kroos waaruit gasbelletjes ontsnapten, waaronder de lijken lagen van Mei Veertig, van Veertien-Achttien, van de Spaanse Furie, van de lijfeigenen en laten. Raf molenwiekte, op één been, aapachtig gracieus. Bourrée! Als hij in de Leie valt moet ik er dan achteraan? In die groene smurrie duiken?</span></p>
				<p class="wp-plat"><span>Zij liepen naast elkaar boven op de berm. In de verte een aak die nieuws bracht uit Europa.</span></p>
				<p class="wp-plat"><span>‘Uw vriend met zijn masker en Jules drukken dingen die het daglicht niet mogen zien.’</span></p>
				<p class="wp-plat"><span>‘Het zou kunnen.’</span></p>
				<p class="wp-plat"><span>‘Waar halen ze het papier?’ (Papa die dagelijks lamenteert over de papierschaarste.)</span></p>
				<p class="wp-plat"><span>‘Weet ik niet.’</span></p>
				<p class="wp-plat"><span>Maar Raf kon het niet laten gewichtig te doen, de kern van hoogstgevaarlijke samenzweringen te zijn. ‘Zij krijgen het papier van Geite de koster.’</span></p>
				<p class="wp-plat"><span>‘En waar haalt Geite papier?’</span></p>
				<p class="wp-plat"><span>‘Van pastoor Mertens.’</span></p>
				<p class="wp-plat"><span>‘En hij? Van het bisdom?’</span></p>
				<p class="wp-plat"><span>Raf haalde zijn schouders op.</span></p>
				<p class="wp-plat"><span>‘Waarom vertelt gij mij dat? En uw vriend.’ (Ik val liever dood dan dat ik zijn nam uitspreek.) ‘Waarom zegt hij aan mij, een onbekende die misschien naar de Gestapo gaat straks, dat de Duitsers uitgeroeid zullen worden?’</span></p>
				<p class="wp-plat"><span>Raf trok met duim en middelvinger zijn onderste oogleden ver naar beneden en duwde met de wijsvinger van zijn andere hand de top van zijn neus naar omhoog. Zo zag zijn vriend eruit onder de gladgelakte kunststofhuid.</span></p>
				<p class="wp-plat"><span>‘Gij zijt geen onbekende, liefste.’</span></p>
				<p class="wp-plat"><span>Holst stond wijdbeens bij het hek, achter hem de coniferen, de eeuwenoude eiken, het plat, grijs grasveld doorschoten met onkruid. Hij had een bruin ribfluwelen pak aan en klompen.</span></p>
				<p class="wp-plat"><span>‘Gij zijt niet in uniform,’ zei Raf.</span></p>
				<p class="wp-plat"><span>‘Ik ben in verlof,’ zei Holst.</span></p>
				<p class="wp-plat"><span>‘Gij moogt uw grasveld wel eens verzorgen.’</span></p>
				<p class="wp-plat"><span>‘Ik ben er mee bezig,’ zei Holst verontschuldigend als tot een officier.</span></p>
				<p class="wp-plat"><span>‘Ge zoudt een bende konijnen moeten opzetten.’</span></p>
				<p class="wp-plat"><span>‘Dan kan ik dag en nacht op mijn pelouse blijven zitten. Met dat crapuul in het dorp tegenwoordig. Zij roven de broek van uw gat.’</span></p>
				<p class="wp-plat"><span>‘Hoe lang hebt ge verlof?’</span></p>
				<p class="wp-plat"><span>‘Dat gaat u niet aan.’</span></p>
				<p class="wp-plat"><span>‘Gij krijgt zoveel verlof de laatste tijd.’</span></p>
				<p class="wp-plat"><span>‘Gaat niemand wat aan. Waarom vraagt ge dat?’</span></p>
				<p class="wp-plat"><span>‘Het valt op, dat is alles.’</span></p>
				<p class="wp-plat"><span>Holst deed het hek achter hen dicht, loerde naar de weiden, de velden waar achter hooioppers Witte Brigademannen en hun communistische volkscommissarissen spiedden, machinegeweren in de aanslag.</span></p>
				<p class="wp-plat"><span>Toen ik een Apostel was, leek Holst een reus; hij is hooguit een meter tachtig, ruim tien centimeter boven de vereiste lengte voor de </span><span class="wpt-cijfers">ss</span><span>, maar voor de muur van het Gesticht leek hij, pakweg, twee meter; deze Holst heeft niets meer te maken met de engel die ik in mijn smal kwalijk riekende bedje in het Gesticht opriep, aanbad, naar wie ik mijn geluidloos gebabbel richtte: Kom mij halen, engel, die de opdracht vervult knecht van mijn tirannieke Peter te zijn, kom mij halen, ik zal op mijn beurt jouw paladijn zijn, verlos me, ik zal je koffer dragen door de </span><span class="wpt-cursief">taiga</span><span>, de </span><span class="wpt-cursief">erg</span><span>, de </span><span class="wpt-cursief">llano</span><span>, alle woestijnen en vlaktes van de kruiswoordraadsels.</span></p>
				<p class="wp-plat"><span>In de keuken – wanden met vierkante, witte tegels, donkergroene kasten, koperen kranen, aanrecht vol vaatwerk – hingen twee hammen.</span></p>
				<p class="wp-plat"><span>Raf kon er zijn ogen niet van afhouden. Vannacht zou hij hier binnenbreken. Zij dronken bitter cichoreisap. Holst zei onwennig: ‘Louis, luister. Luister goed. Ge moet aan uw Peter zeggen dat ik hem al twee keer geschreven heb, maar dat de brieven misschien niet aangekomen zijn. Zeg hem dat ik weet dat hij het niet gaarne heeft maar dat ik toch bij de Vlaamse Wacht ben gegaan om de redenen die in de brief, de brieven, staan. Maar dat ik ook zeer goed besef dat het niet verstandig is.’</span></p>
				<p class="wp-plat"><span>‘Ja, want ze beginnen op u te schieten de laatste tijd.’</span></p>
				<p class="wp-plat"><span>‘Wie zegt dat?’</span></p>
				<p class="wp-plat"><span>‘Ik heb dat gehoord.’</span></p>
				<p class="wp-plat"><span>‘Van wie?’</span></p>
				<p class="wp-plat"><span>‘Van een Vlaamse Wachter op de trein.’</span></p>
				<p class="wp-plat"><span>‘Zijn naam? Welke eenheid?’</span></p>
				<p class="wp-plat"><span>‘Oskar noemden ze hem.’</span></p>
				<p class="wp-plat"><span>‘En hij zegt dat zo maar in het openbaar? D’r zijn daar orders over.’</span></p>
				<p class="wp-plat"><span>Naast de grootste keukenkast vol porselein stonden op een dweil twee ineengezakte, zwarte, bestofte laarzen. Iemand had ze daar een lange tijd geleden neergezet en toen vergeten. Troosteloze relieken.</span></p>
				<p class="wp-plat"><span>‘Zijt ge nog altijd in de kazerne Coucke en Goethals?’ vroeg Raf.</span></p>
				<p class="wp-plat"><span>‘Dat gaat u niet aan,’ zei Holst mechanisch, en haalde een woudgroene fles uit de kast, schudde er aan zodat zwarte takjes en sprietjes en vlokjes begonnen te tollen. Toen ze weer tegen de bodem lagen schonk hij in. Het was bitter en zoet tegelijk en heel sterk.</span></p>
				<p class="wp-plat"><span>‘Zeg aan uw Peter...’</span></p>
				<p class="wp-plat"><span>‘Zeg hem dat Holst gewoon een landverrader is, punt uit,’ zei Raf.</span></p>
				<p class="wp-plat"><span>‘...dat ik niet anders kon.’</span></p>
				<p class="wp-plat"><span>‘Een mens is verantwoordelijk voor wat hij is, Holst, punt uit.’</span></p>
				<p class="wp-plat"><span>‘Gij hebt geen recht van spreken, gij!’ zei Holst.</span></p>
				<p class="wp-plat"><span>‘Allee, allee, Holst, ge hebt u laten inlijven omdat Madame Laura het u gevraagd heeft, amen en uit.’</span></p>
				<p class="wp-plat"><span>‘Nooit van zijn leven!’</span></p>
				<p class="wp-plat"><span>‘Als zij het u niet gevraagd heeft, hebt gij uw eigen wijsgemaakt dat zij het zou willen vragen. Of alleen maar zou willen. Gij hebt het in uw kop gestoken dat zij u liever zou zien in een blauw uniform, met een bajonet van vijfendertig millimeter, en die stomme Hollandse helm op, dan als een plompe lompe boer die voor boswachter speelt.’</span></p>
				<p class="wp-plat"><span>Holst staarde naar de blauwe vloertegels. ‘Gij hebt geen recht van spreken, gij.’ Hij schoof de fles naar Raf die dronk.</span></p>
				<p class="wp-plat"><span>‘Hebt ge uw grasveld besproeid?’ vroeg Raf. ‘Nee? Het ziet er nochtans zo uit. Nee, echt niet? Niet met dat goedje tegen de coloradokevers?’</span></p>
				<p class="wp-plat"><span>‘Er is een Engelse vlieger overgekomen een week of vier geleden,’ zei Holst. ‘Het zou kunnen dat hij iets gesproeid heeft. ’t Schijnt dat ze al de oogsten kapot gaan schroeien met hun vuiligheid.’</span></p>
				<p class="wp-plat"><span>In het labyrint van de belle dame sans merci. Achter Holst’s massieve rug aan over de niet goed aaneengesloten, brede, gebeitste planken van de gang op de eerste verdieping. Raf fladderde met zijn handen, deed een vleermuis na. De pasgeverfde duiveneiwitte deur. Uit de afgesloten zolder daalde een lucht alsof daar een wintertuin groeide, een jungle tot tegen de pannen.</span></p>
				<p class="wp-plat"><span>Haar kamer? De ruimte deed Louis aan de turnzaal van het Atheneum denken waar ooit een demonstratie van vendelzwaaien was gegeven, dezelfde honinggele plankenvloer, de hoge stolpvensters met spanjolet, de beige, vrouwelijke kleur van kale muren en gelakte deuren.</span></p>
				<p class="wp-plat"><span>Zonderling verloren stond tegen de schoorsteen een ijzeren veldbedje met een grauw hoofdkussen waarop een satijnen damesschoen lag. Ja, zij sliep gewoonlijk hier, zei Holst. Naast de poten van het bed lagen ineengepropt, door een woedende gigant weggekeild, een blauw uniform, een broodzak, beenlappen, twee verfrommelde zakdoeken. Ook een kleurenfoto in een aluminium lijstje van twee gearmde jongedames met grote, witte hoeden op.</span></p>
				<p class="wp-plat"><span>‘Is dat haar zuster?’ vroeg Raf. ‘Beatrix?’</span></p>
				<p class="wp-plat"><span>‘Blijf daar af.’</span></p>
				<p class="wp-plat"><span>‘Zo. Dat is dus Beatrix,’ zei Raf en legde het lijstje precies weer op dezelfde plek. ‘Beatrix, moet ge weten, Louis, is de maîtresse van Standartenführer Hebbel en verblijft op dit ogenblik in haar appartement te Parijs, vingt-quatre, rue Saint André des Arts, juist, Holst? En zonder haar lieve zuster Beatrix zou Madame Laura, niettegenstaande al haar connecties, allang met haar klikken en klakken uit haar huis in de Avenue Louise buitengewipt zijn. Omdat ze het soms te bont maakt, juist, Holst?’</span></p>
				<p class="wp-plat"><span>‘De tijd zal komen,’ zei Holst log, ‘dat gij een beetje te veel op de hoogte zijt geweest.’</span></p>
				<p class="wp-plat"><span>‘Maar ik ben op de hoogte, juist, Holst?’ Raf stootte een kinderachtig trots lachje uit. Hij zat op het piepend veldbed, stak zijn hand in het groen satijnen damesschoentje, bewoog de door een hond kapotgekauwde punt.</span></p>
				<p class="wp-plat"><span>‘Zij maakt het niet te bont. Het is alleen maar dat ze ongelukkig is. Dan doet een mens rare dingen.’</span></p>
				<p class="wp-plat"><span>‘Daar zegt ge een waar woord, Holst.’</span></p>
				<p class="wp-plat"><span>‘Zij is te goedgelovig.’</span></p>
				<p class="wp-plat"><span>‘Zoals wij allemaal, Holst, wij allemaal.’</span></p>
				<p class="wp-plat"><span>‘Zij was gelukkig, de zaken gingen goed, haar meisjes werkten vlijtig, geen miserie, de cliënten betaalden op tijd en stond, de champagne stroomde, Moritz kwam elke dag in zijn Mercedes, en dan in één keer... ach jongens, de oorlog, de oorlog.’</span></p>
				<p class="wp-plat"><span>‘Waar zit hij nu, Moritz?’</span></p>
				<p class="wp-plat"><span>‘In de soldatenhemel.’</span></p>
				<p class="wp-plat"><span>‘Ik heb daar niks van gehoord.’</span></p>
				<p class="wp-plat"><span>‘Hij ligt begraven in zijn eigen tuin. In een stadje van ’t Zwarte Woud. Speciale toestemming van de Führer. Hij is tot Hauptsturmführer benoemd na zijn dood. Want ook een tram in Luik wordt beschouwd als slagveld. Zijn ordonnans is bevorderd na zijn dood. Zij heeft het voelen aankomen, de laatste week dat wij in Luik waren wilde zij niet dat Moritz het huis uitging ’s avonds. Ik zie haar nog staan, zij hield hem vast aan zijn knoop, maar hij luisterde niet, natuurlijk niet, hij was nog maar pas terug uit Bjelgorod met twee gaten in zijn kuit. En die dag liep ze over en weer, zij dronk het ene glas champagne na het andere. ‘‘Ik weet niet wat ik heb, het jeukt en tintelt. Zou het van de zenuwen zijn? Ik heb niet de minste reden. Zou Moritz een ander lief hebben? Hoe ver is het van Luik naar Brussel, met dit weer?” De bel ging en ze wordt wit als de dood. ‘‘Doe niet open,” zegt zij, ‘‘alstublieft. Nee, zeg dat ik niet thuis ben. Nee, ik ga toch,” en de Standortarzt stond daar en vertelde het, van Moritz en zijn ordonnans, dat zij naar een Obstfest gingen en dat de Witte Brigade moet geweten hebben dat de Mercedes in de garage was blijven staan en dat hij van de Ministerialrat de tram zou nemen. ‘‘Dat weet ik,” zei zij, wit als de dood, ‘‘hij neemt dikwijls de tram, want hij staat gaarne tussen Belgische mensen, hij vindt Belgische mensen pittoresk, en waar is hij nu, waarom is hij niet meegekomen?” “Ge hebt mij niet verstaan, Frau Laura, de tram is ontploft, vier Luikenaars en de tramconducteur zijn ook dood, samen met Moritz en Ruwein, zijn ordonnans.” Dan is zij beginnen roepen, haar gebit viel uit haar mond en zij kreeg haar mond niet meer toe, zij kon niet anders dan roepen, tot de Standortarzt haar een spuitje heeft gegeven. Twee dagen later stond het meisje van de droogkuis met Moritz’s uitgaansuniform aan de deur. Gelukkig heb ik het kunnen wegsteken zonder dat ze het zag. En omdat zijn vrouw in het Zwarte Woud de opdracht gegeven had, zijn zij alles komen opeisen wat hij bij Madame Laura had laten liggen, zijn juwelen, kleren, koffers, sigarenkistjes, boeken, en in haar verdwazing heeft ze alles laten wegslepen tot zijn ondergoed en sokken toe en het enigste wat zij nog van hem heeft is dat daar.’</span></p>
				<p class="wp-plat"><span>‘Waar?’</span></p>
				<p class="wp-plat"><span>Raf trok de buikige kleerkast open. Een feldgrau-uniform hing, smetteloos en strak gestreken als een voorname elegante vogelverschrikker in de kast. Omdat de kepie met de drie tressen onder de blaadjes zilveren eikenloof er bovenop hing en tegen de randen van de broek twee volmaakt gepoetste zwarte molières stonden, leek het alsof de man in het pak door een alles verpoederende, door de Engelsen binnenskamers verspreide geheime straal die textiel héél liet, was verzengd, opgelost. Een wit hemd met lange boordpunten, een zwarte das strak geknoopt, het eikenloof met de drie strepen op de jaskraag, het ridderkruis, de sportmedaille, een hakenkruis in een porseleinen knopje, alles bevestigde de man Moritz terwijl hij afwezig was. Raf gaf een kwiek duwtje tegen de kleren, die wiebelden, de koppelriem met de adelaar viel op de holle houten kastbodem.</span></p>
				<p class="wp-plat"><span>Holst greep Raf bij de keel. ‘Gij hebt geen respect, gij!’ Raf maakte zich met een dansende beweging los.</span></p>
				<p class="wp-plat"><span>‘Kalmeer u, Holst.’</span></p>
				<p class="wp-plat"><span>Holst kreeg vochtige ogen, zijn ogen zweetten. ‘Ja. Ge hebt gelijk. En toch... Ik kan nooit goed doen bij u, of bij Konrad. Altijd houdt ge mij voor de zot, gij tweeën.’</span></p>
				<p class="wp-plat"><span>‘Omdat ge zot zijt,’ riep Raf. ‘Zot van die teef van een Madame Laura!’ en ging de kamer uit. Louis volgde, toen Holst ook.</span></p>
				<p class="wp-plat"><span>In de keuken zei Raf na een slok van de woudgroene fles dat Holst meer onder de mensen moest komen, dat hier in zijn eentje kniezen om Madame Laura onwaardig was voor een man.</span></p>
				<p class="wp-plat"><span>‘Ik ga af en toe naar de ‘Picardy’.’</span></p>
				<p class="wp-plat"><span>‘Dat zijn geen mensen,’ zei Raf. ‘En daarbij, vogelen, wat hebt ge daar nu aan?’ Louis keek op. Was vogelen niet waar de meeste mensen mee bezig waren, geacht werden dag en nacht in hun gedachten mee bezig te zijn, kwam daar het grote verdriet niet van, en af en toe wat contentement?</span></p>
				<p class="wp-plat"><span>‘Gij misschien niet,’ zei Holst.</span></p>
				<p class="wp-plat"><span>‘Nee, ik niet,’ zei Raf.</span></p>
				<p class="wp-plat"><span>‘Alleman kan niet zijn plezier vinden in dansen,’ zei Holst.</span></p>
				<p class="wp-plat"><span>Raf was stil toen ze terugliepen. Toen zij in zicht van Meerkes huis kwamen zei hij: ‘Gij hebt nu zelf gezien wat vrouwen u kunnen aandoen. Hij zei nu wel dat Madame Laura stond te schreeuwen, ik geloof daar niks van. Madame Laura huilt niet. Nooit. Al slaat ge haar met een paardenzweep.’</span></p>
				<p class="wp-plat"><span>Zij hoorden Hector de kalkoen. Raf zei, en Louis hoorde iets van het lijzige pedante van Konrads stem: ‘Als ge vogelt, Louis, en ge zijt uitgeput en ge kunt niet meer, dan moet ge zolang naar Hector kijken tot hij drie keer zijn nek heeft doen opzwellen, en ge geraakt weer op gang.’</span></p>
				<p class="wp-plat"><span>De springerige snoeshaan vóór hem was behoorlijk zwakzinnig, toch was Louis trots dat hij bij de vogelende mensheid werd gerekend.</span></p>
				<p class="wp-plat"><span>‘Ik zal er op peinzen, als ’t zover is,’ zei hij.</span></p>
				<p class="wp-plat"><span>Raf haalde uit zijn binnenzak een boekje met een blauwlederen omslag en gouden letters. ‘Hier, dat is voor u.’ De titel was </span><span class="wpt-cursief">De lelijke Hertogin</span><span>, de schrijver, onbekend in ’t regiment, heette Lion Feuchtwanger. ‘Een cadeautje van uwe kameraad Raf die gij niet gaarne wilt zien maar die u dat niet kwalijk neemt.’</span></p>
				<p class="wp-plat"><span>Hij had het uit de keuken gestolen. ‘Holst leest dat toch niet, dit soort boeken.’</span></p>
				<p class="wp-plat"><span>‘Merci.’</span></p>
				<p class="wp-plat"><span>Rafs beige hand hield de zijne vast. ‘Ik moet nu naar boer Liekens. Een kwartiertje </span><span class="wpt-cursief">le grand écart</span><span>. Schrijf me eens een kaartje.’ En daar ging Louis’ gids naar gemaskerde, verschroeide tovenaars, naar vrouwen met wijde witte hoeden. Hij wou Raf achterna hollen, ‘Ga nog niet weg’, maar de duivel van de koude hoogmoed (zoals hij die nacht in zijn schrift opschreef) belette het hem; Louis Seynaeve vraagt niets, aan niemand.</span></p>
				<p class="wp-plat"><span>Die avond trachtte hij, Rafs nonchalante wijfachtig grillige ondervragingstechniek indachtig, meer te weten te komen over Madame Laura van Meerke, Tante Violet en Jeanne Renesse, een opgeruimde buurvrouw die aan aderverkalking leed en daarom doorlopend knoflook at, terwijl zij aan het whisten waren. Zij waren te zeer door hun spel opgeslorpt om uitvoerig te roddelen maar hij vernam toch dat Madame Laura een slecht huis beheerde in de Louisalaan te Brussel waar de chiek, chiqué, de chi-chi van ’t heel land zijn centen achterliet, Duitse officieren zowel als zwarte handelaren of Anglofiele industriëlen, dat ze miljonaire was, dat ze Holst, haar knecht of boswachter, verslaafd had aan haar vuile manieren.</span></p>
				<p class="wp-plat"><span>‘Een ding is zeker,’ zei de jolige Jeanne Renesse, ‘zij is ouder dan we kunnen peinzen.’</span></p>
				<p class="wp-plat"><span>‘Zij verzorgt haar eigen natuurlijk,’ zei Meerke.</span></p>
				<p class="wp-plat"><span>Tante Violet, groenig gezwollen in het petroleumlicht, zei: ‘Zij wrijft alle dagen haar gezicht in met zalf voor aambeien, dan trekt dat vel samen.’ Zo hadden zij ’t waarschijnlijk ook over Mama, als Louis er niet bij was. Mama, die net als Madame Laura verlaten was door een Duitse krijger, die ook met bevroren kaaksbenen haar wanhoop uitriep, als niemand het zag.</span></p>
				<p class="wp-plat"><span>‘Ik heb horen zeggen dat ze valse tanden heeft,’ zei hij.</span></p>
				<p class="wp-plat"><span>‘Dat zou me niet verwonderen,’ zei Meerke.</span></p>
				<p class="wp-plat"><span>‘Zij is vals van kop tot teen,’ zei Tante Violet.</span></p>
				<p class="wp-plat"><span>Alhoewel het levensgevaarlijk was, omdat er geen gordijnen in het voutkamertje hingen, stak hij een kerstboomkaarsje aan en las over de lelijke hertogin. Bij elk naamwoord gebruikte Feuchtwanger meerdere bijvoeglijke naamwoorden, toen smolten de letters en na een uiterst korte heftige zonde zakte hij in slaap terwijl Madame Laura’s onduidelijke gezicht naar hem keek vanonder haar witte zomerhoed, zij sperde haar mond van louter liefde, Louis murmelde: ‘Wacht maar, slecht vrouwmens, wacht maar.’ ‘Kom maar,’ zei zij en werd rood als Hector de kalkoen zijn lellen. Over haar schouders, zonder dat zij het merkte, daalden sneeuwvlokken van feldgrau, versnipperde flardjes uniform, terwijl een trambel weerklonk, het was de bel van het altaar, toen ik met Vlieghe te communie ging.</span></p>
				<p class="wp-witregel"><span> </span></p>
				<p class="calibre1"><span>‘Wij zouden naar de cinema kunnen gaan, maar er is niks,’ zei Papa. ‘</span><span class="wpt-cursief">Reitet für Deutschland</span><span>, met Willy Birgel, ’t is voorzeker interessant, over een man die paard rijdt voor de glorie van zijn land, ge leert er mee dat ge u in alle takken kunt dienstig maken, maar mijn hoofd staat niet naar paarden. In de ‘Vooruit’ geven ze </span><span class="wpt-cursief">Janssens en Peeters</span><span>, het is in ’t Antwerps daar gaan we geen woord van verstaan.’</span></p>
				<p class="wp-plat"><span>‘In de “Cameo” geven ze...’ begon Louis.</span></p>
				<p class="wp-plat"><span>‘Louis, alstublieft!’</span></p>
				<p class="wp-plat"><span class="wpt-cursief">‘Etoile d’Amour.’</span></p>
				<p class="wp-plat"><span>‘Precies, een Franse vaudeville. De Fransen kunnen geen film maken of ’t is van l’amour toujours en vrouwen in hun lingerie.</span></p>
				<p class="wp-plat"><span>Dat de Vlamingen van Walle dat toelaten in hun eigen stad, het is een schande. Voor de oorlog gingen we allemaal solidair inktpotten naar het scherm smijten bij decadente films, dat waren serieuzere tijden.’</span></p>
				<p class="wp-plat"><span>Louis besloot een dezer dagen naar een namiddagvertoning van de ‘Cameo’ te gaan. Als het maar decadent was. Zoals de decadentie van de joden en de plutocraten die in Amerika geld ophaalden voor de oorlogsinspanning op feestjes waar zij kromneuzig vet sigarenrokend handen vol dollars gooiden naar een danseres met een Amerikaans vlaggetje, de grootte van een postzegel, op de trillerige, geëlektriseerde onderbuik, naar de onbeschaamde woelige deinende klauwende vrouwen die in de modder worstelden of in een bak zilveren visjes, elke rimpel, plooi, gleuf welig uitgerekt, vergroot, of naar een rij danseressen met zwarte kousen en jarretelles die de melkige brede dijen doorsneden, en al dat schaamteloos vee vermenigvuldigde zich, spreidde de knieën op saxofoonmuziek die tampte, tampte als het bloed in zijn slapen en in de stekel die onverdraaglijk langs zijn onderbroek gleed.</span></p>
				<p class="wp-plat"><span>‘Of </span><span class="wpt-cursief">Der Schimmelreiter</span><span>,’ zei Papa. ‘Het zegt mij niet zoveel, over de klassieke tijd in het jaar Achttienhonderd en zoveel. Het zou iets voor uw Peter zijn, die is voor klassiek, maar ik neem hem niet meer mee naar de cinema, hij zit de hele tijd te zagen en te vragen omdat hij het niet kan volgen. Hij verstaat de simpelste dingen niet in de cinema. Als er een vrouw opkomt, kan hij nooit onthouden of het de vrouw, de dochter of de moeder is. En: ‘‘Waarom schreit ze zo?” vraagt hij. ‘‘Twee minuten geleden zat zij nog te lachen!” Maar vele grote geesten hebben dat. Eens dat ze buiten hun specialiteit treden zijn het grote kinderen. Zij zoeken overal iets achter. Honderden complicaties bij iets waar wij niet de minste moeite mee hebben. Nee, ik geloof dat ik maar naar de vergadering in café ‘Groeninghe’ ga, en gij, gij zoudt beter uw Latijn leren of uw wiskunde.’</span></p>
				<p class="wp-plat"><span>In de ‘Cameo’ stond die avond Ginette Leclerc, een kindvrouwtje met een pony tot vlak boven haar wenkbrauwen, minutenlang in haar ondergoed met zwarte kousen, een arbeider met een rattenkop troostte haar terwijl hij haar heup streelde in de met zwarte veertjes gezoomde onderjurk, Louis streelde mee en toen over zijn eigen kleren. Bij een eindeloze achtervolging van gangsters door de politie in de Parijse metro, terwijl schrille Franse stemmen weerkaatsten tegen de oneindige wanden van witglanzende steentjes, keek hij van zijn eerste rij balkon naar beneden en zag duidelijk, alhoewel vager dan het grimmig hel wit en zwart op het filmdoek, de blozende kalende kruin van zijn vader die roerloos zat, met zijn hoed op zijn knieën, alleen zijn hand bewoog die mechanisch toffees uit een zakje naar zijn onzichtbare mond bracht.</span></p>
				<p class="wp-plat"><span>Vlak voor het eind, dat toch alleen maar de hereniging van de twee Franse sukkels zou blijven uitmelken, rende Louis naar huis.</span></p>
				<p class="wp-plat"><span>‘Hoe was het?’ vroeg hij aan zijn vader.</span></p>
				<p class="wp-plat"><span>‘Wat?’</span></p>
				<p class="wp-plat"><span>‘In de vergadering?’</span></p>
				<p class="wp-plat"><span>‘O, weeral die zelfde ruzies tussen het </span><span class="wpt-cijfers">vnv</span><span> en DeVlag. Hoe kan daar ooit nog eenheid van komen? Iedereen verdedigt zijn eigen belang, recht tegenover elkaar. Dat is de miserie in Vlaanderen, wij zitten met de erfenis van al die jaren democratisch gekonkelefoes.’</span></p>
				<p class="wp-witregel"><span> </span></p>
				<p class="calibre1"><span>Er was ongemene drukte op de speelplaats, de Kei gesticuleerde tussen andere leraren en Louis dacht: ‘Het is zover, de Kei heeft een grens overschreden, hij is zot geworden, het was te voorzien’, maar het bleek de aanhouding te zijn van twee jongens uit de Retorica. Zij liepen met het hoofd voorovergebogen, beiden kauwden op kauwgom. Vier mannen met hoeden (één vertrouwde deukhoed) hielden hen vast bij de armen. Zij gingen langs de babbelende leerlingen, naar het hek.</span></p>
				<p class="wp-plat"><span>‘Ceusters is van joodsen bloede, zeggen zij.’</span></p>
				<p class="wp-plat"><span>‘Ze hadden een radiozender in hun bank.’</span></p>
				<p class="wp-plat"><span>‘Of zij moeten naar Duitsland gaan werken. Ik heb het altijd gedacht, dat de Coene er ouder uitzag.’</span></p>
				<p class="wp-plat"><span>‘Zij gaan er alles van weten. De Gestapo klopt er niet nevens.’</span></p>
				<p class="wp-plat"><span>‘De held willen uithangen, dat mag, maar als ge er voor moet boeten, dan moet ge niet bleiren.’</span></p>
				<p class="wp-plat"><span>‘Zij hebben krijt in hun zakken gevonden, het wordt onderzocht of het hetzelfde krijt is waarmee er hamers en sikkels op de muren getekend zijn.’</span></p>
				<p class="wp-plat"><span>‘Als ze er maar méér pakken, dan moeten ze ’t College sluiten, hoera!’</span></p>
				<p class="wp-plat"><span>‘En ons diploma dan, stom kieken?’</span></p>
				<p class="wp-plat"><span>Theo van Paemel hield de deur van de auto open, de jongens werden er ingeduwd. Van Paemel schoof naast de chauffeur.</span></p>
				<p class="wp-plat"><span>De Kei was asgrauw. Schuld woog op de smalle, afhangende schouders, holde zijn gezicht uit.</span></p>
				<p class="wp-plat"><span>‘Eerwaarde.’</span></p>
				<p class="wp-plat"><span>‘Spreek niet tegen mij,’ snauwde de priester. ‘Ga weg.’</span></p>
				<p class="wp-plat"><span>Er werden vitaminen met een citroensmaakje uitgedeeld. Louis zoog ze allemaal achter mekaar op, honger bleef knagen.</span></p>
				<p class="wp-plat"><span>Door zijn vermoeidheid braken in de godsdienstles nooit eerder vernomen dialectklanken en uitdrukkingen door in de Kei’s betoog. Het klonk vaag Oostends en hij, de zielenherder, werd een Visser, niet van zielen zoals ik als Apostel Petrus, maar van wijting, gebakken haring, sprot, rog in het zuur. Louis kwijlde.</span></p>
				<p class="wp-plat"><span>‘Als ge de kerk gaarne ziet, dan moet ge afzien, dat staat erbij geschreven. Afzien, niet alleen voor haar, om harentwege, maar ook </span><span class="wpt-cursief">door</span><span> haar.’</span></p>
				<p class="wp-plat"><span>‘Smijt dan uw kap over de haag,’ murmelde Bernardeau, naast Louis.</span></p>
				<p class="wp-plat"><span>De Kei, soeur Caillou, in een fladderende kap geperst met uilenbril en al, rende als een langgerekte vleermuis in zijn jurk naar een doornenhaag, daar rukte hij de kap af; met zijn vertrouwde kale kop bevrijd, gooide hij het zwarte lakentje over de haag.</span></p>
				<p class="wp-plat"><span>‘Ik ben vóór alles priester. Hoe ik daarvoor uitgekozen ben, is het raadsel van de genade. Zoals sommige seculaire roepingen is dit niet te beredeneren. Jongens, sommige seculaire roepingen manifesteren zich onder u, bij jongens die mannen zijn geworden in één dag van vierentwintig uren, een dag als vandaag, en die daarvoor moeten boeten. Bedenk, bedenk dat God, in zijn geheime wegen, soms diegenen die hem het dierbaarst zijn om hun onverschrokken begeerte naar recht en waarheid overlevert aan...</span></p>
				<p class="wp-plat"><span>(Zeg het, durf het, brul het!)</span></p>
				<p class="wp-plat"><span>...de donkere machten.’</span></p>
				<p class="wp-plat"><span>(Lafaard! Namen! Instanties!)</span></p>
				<p class="wp-plat"><span>De Kei had op de speelplaats toen de jongens weggeleid waren een zegenend kruisje naar hen gericht. Louis had niet kunnen zien hoe de jongens reageerden, of zij het sein van een Geallieerde code hadden opgevangen, want op dat ogenblik dook hij achter de rug van de scheikundeleraar omdat hij vreesde dat de alziende Theo van Paemel met zijn deukhoed hem zou ontdekken.</span></p>
				<p class="wp-plat"><span>‘Zodat wij, jongens, meer dan ooit vandaag onze neus moeten dichtknijpen, niet alleen voor onze eigen </span><span class="wpt-cursief">acidia</span><span> en inertie, maar ook om onze doden te begraven en dat zijn de doden in het hart van Europa.’ (Zoiets zei de hologige schipper in de voorkamer van het sashuis.)</span></p>
				<p class="wp-witregel"><span> </span></p>
				<p class="calibre1"><span>Zoals de in Walle neergesmakte engel Holst er nu weer uitzag! Het was overdreven, pijnlijk, aandoenlijk. Zoals de kruisvaarders van de Dame van hun gedachten en gedichten een, meestal groen, sjaaltje meekregen dat zij nooit wasten in de jaren dat zij de Turken trachtten te verdrijven uit het Heilig Land, zo had Holst een rozig skitruitje van Madame Laura aangetrokken dat zij hem waarschijnlijk meegegeven had voor de droogkuis. Onder de blauwe broek van zijn Vlaamse Wacht-uniform staken platte wielrennersschoenen die veel te klein moesten zijn.</span></p>
				<p class="wp-plat"><span>Hij ging zitten bij de dode kachel, met een pakje op de schoot. Louis zei dat zijn ouders niet thuis waren.</span></p>
				<p class="wp-plat"><span>‘Ik heb de tijd. Doe maar schoon voort met uw huiswerk.’ Hij las wat in </span><span class="wpt-cursief">Volk en Staat</span><span>, gooide de krant op de kachel en keek voor zich uit.</span></p>
				<p class="wp-plat"><span>Zij speelden manille. Louis verloor zes frank.</span></p>
				<p class="wp-plat"><span>‘Gij kreegt aldoor slechte kaarten,’ zei Holst grootmoedig. ‘O ja, die laatste keer dat gij bij mij waart, hebt gij dan niet per ongeluk een historisch boek meegenomen over een hertogin?’</span></p>
				<p class="wp-plat"><span>Meteen begon Louis heftig te blozen. Holst merkte het. ‘O, ge moogt het houden, ik heb het niet nodig. Het is alleen dat ik u wil zeggen dat, zou er iemand naar vragen, ge nooit van zijn leven moogt vertellen dat ge het van mij gekregen hebt.’</span></p>
				<p class="wp-plat"><span>‘Natuurlijk niet.’</span></p>
				<p class="wp-plat"><span>‘Want ik kan verschrikkelijk tegen de lamp vliegen.’</span></p>
				<p class="wp-plat"><span>‘Ik zeg niks.’</span></p>
				<p class="wp-plat"><span>‘Hebt ge hem al uit?’</span></p>
				<p class="wp-plat"><span>‘Nog niet. Bijna.’</span></p>
				<p class="wp-plat"><span>‘Weet ge wat ge moet doen? Schrijf er uw naam in, vooraan. En als ze iets vragen, zeg dat ge dat boek op straat gevonden hebt in een vuilbak.’</span></p>
				<p class="wp-plat"><span>Hij toonde de voorpagina van </span><span class="wpt-cursief">Volk en Staat</span><span>. ‘Bezie dat toch, bezie dat.’ Een onmogelijk slanke Ariër in een zwart uniform ranselde paniekerige dikneuzige dwergjes uiteen, de jodensterren zwermden als vlinders in het rond.</span></p>
				<p class="wp-plat"><span>‘Het is slecht,’ zei Holst.</span></p>
				<p class="wp-plat"><span>‘Ja. En onnozel. Flauw.’</span></p>
				<p class="wp-plat"><span>‘Zeer slecht getekend,’ zei Holst, ‘de epauletten staan verkeerd en ge ziet niet eens wat voor een rang die kameraad heeft.’</span></p>
				<p class="wp-plat"><span>Hij gaf het pakje aan Louis. ‘Dit is voor uw moeder. Vergeet niet erbij te zeggen dat het van Madame Laura is met al haar complimenten.’</span></p>
				<p class="wp-plat"><span>‘Dank u.’</span></p>
				<p class="wp-plat"><span>‘Vond ge hem spannend, die historische roman?’</span></p>
				<p class="wp-plat"><span>‘Zeer. Het is zeer goed geschreven.’</span></p>
				<p class="wp-plat"><span>‘Wilt ge er nog een paar?’</span></p>
				<p class="wp-plat"><span>‘Ja. Ja. O, ja. Van Feuchtwanger?’</span></p>
				<p class="wp-plat"><span>‘En van anderen. Ik weet er misschien nog te vinden. Aan een zacht prijsje. Maar ge moogt er aan niemand, niemand over reppen. Het kan mij mijn kop kosten.’</span></p>
				<p class="wp-plat"><span>Hij trok een loden jas aan. Toch nog een relikwie van de ontplofte Moritz?</span></p>
				<p class="wp-plat"><span>Het pakje bevatte een lange sliert worst van varkensgehakt. Louis las in </span><span class="wpt-cursief">Volk en Staat</span><span> over het Waals Legioen dat uit de omsingeling van Tsjerkassy gebroken was, het scheelde niet veel of het werd een tweede Stalingrad. Ondertussen at hij van de worst. Papa noch Mama verscheen, hij dronk het ene glas water na het andere. Toen had hij de halve worst opgegeten en leek het cadeau van Madame Laura ineens zo armetierig dat hij ook de laatste helft van de weeïge massa naar binnen schrokte. Hij gooide het pakpapier achter Papa’s snijmachine.</span></p>
				<p class="wp-plat"><span>Mama vroeg niets over Papa, over zijn school, over zijn huiswerk. Zij zat op de rieten zitting die ineengedeukt was door het betonnen gewicht van Holst maar zij merkte dat niet, zij keek star naar de stoel náást Louis waar zijn broertje zat dat met hem meegegroeid was al die jaren, een nooit huilend, nooit jammerend (ook niet onhoorbaar) nooit etend (geen worst of klef brood) rein en aanhalig kind. </span></p>
				<p class="wp-witregel"><span> </span></p>
				<p class="calibre1"><span>Ceusters noch de Coene verscheen weer op school, de jongens die in één dag mannen geworden waren. Als Ceusters inderdaad gedeeltelijk joods was, waarom had niemand dat eerder opgemerkt?</span></p>
				<p class="wp-plat"><span>Hoe kon je ’t herkennen? Louis kon vrij gauw raden uit welke streek iemand kwam, en dat niet alleen aan zijn gewesttaal. Die van Aalst bijvoorbeeld zijn schampere, wantrouwige, gelaten zwartkijkers, die van Oostende zijn wereldwijs en noemen je meteen hun vriend terwijl zij je zakken leeghalen, want ze hebben van kindsaf aan geleerd toeristen uit te zuigen, maar je kunt er niet kwaad op worden omdat ze altijd vrolijk zijn, die van Deinze zijn log en hartelijk en lachen het hardst om hun eigen moppen, en die van bij ons, van Walle, zijn koket en doortastend en nerveus omdat wij zo dicht bij Frankrijk wonen, en die van – monotoon begon de Onze Lieve Vrouweklok te kleppen, het waaide, soms verzwakte de klok. Tante Mona bakte aardappelen. Niet nadat ze gekookt waren, melige bijna aangebrande korstjes, maar rauw, vanwege de vitaminen.</span></p>
				<p class="wp-plat"><span>‘Die klok werkt op mijn zenuwen, Louis, ik word er horendol van. Hij zit goed onder de aarde, die gast, als ze zo lang luiden.’</span></p>
				<p class="wp-plat"><span>Cecile dekte de tafel. ‘Het is alleszins geen werkmens voor wie ze zo lang luiden.’</span></p>
				<p class="wp-plat"><span>‘Louis, blijf van die patatten af,’ riep Tante Mona. ‘Ge kunt toch wachten tot ze deftig op uw telloor liggen.’</span></p>
				<p class="wp-plat"><span>De overblijvenden uit de groep vrijschutters van wie Ceusters en de Coene gearresteerd waren, klommen om hen te wreken in de toren van de Onze Lieve Vrouwekerk, eerst had een van hen de koster een aniline-potlood gegeven gedrenkt in een Amerikaans vergift, eerst hadden ze gespioneerd en gezien dat de koster gewoonlijk een potlood in de mond stak.</span></p>
				<p class="wp-plat"><span>De klok speelde een lamento voor hun vrienden, helden die nu in de gevangenis zaten wegens </span><span class="wpt-cursief">Feindbegünstigung</span><span>. Louis stak een prop met benzine onder een bedaard voorbijrijdende Mark </span><span class="wpt-cijfers">iii</span><span>-tank en stak hem in brand. Duits doodsgeschreeuw om Mutti weerklonk in de straat waar Peter (in de nis van de Bank tegenover de apotheek) verbijsterd naar de vlammen stond te gapen.</span></p>
				<p class="wp-plat"><span>Maar later op de avond zei Mama dat de eredienst gehouden werd voor Odiel, de kleinschedelige vriend van Vuile Sef, die gesneuveld was tijdens de landing van de Geallieerden in Salerno om de verraderlijke Macaroni’s te beschermen, die ondertussen tot hun eeuwige vervloeking de oorlog aan Duitsland hadden verklaard. Er zijn geen vrienden, geen bondgenoten in deze zo prille en toch zo verdorven wereld, schreef Louis in zijn schrift. En verving toen ‘prille’ door ‘wonderbaarlijke’.</span></p>
				<p class="wp-witregel"><span> </span></p>
				<p class="calibre1"><span>Papa en Louis zaten in een trein vol schreeuwerige geüniformeerden. Papa had Louis op het laatste ogenblik nog bevolen zijn witte kousen uit te trekken want er kon miserie van komen, Brussel zou vandaag helemaal in de handen van de Vlamingen zijn en witte kousen dragen zoals de Anglofielen was op zo’n dag een provocatie. ‘Maar het zijn tenniskousen!’ ‘Het is gelijk,’ snauwde Papa alsof hij wist dat ze van de verjaagde Lausengier afkomstig waren. ‘Wees er niet te wild mee, met die kousen,’ had Mama gefluisterd.</span></p>
				<p class="wp-plat"><span>‘Ah, wat zou ik willen dat er een van die Brusselse kiekefretters een tricolore drapeau uitstak, ge zoudt wat zien, onze mannen zullen niet in toom te houden zijn. Eén medaille met een Belgisch lint en ze branden Brussel plat met Palais de Justice en al. Zij gaan onze macht voelen!’</span></p>
				<p class="wp-plat"><span>‘Onze macht? Gij behoort bij geen macht.’</span></p>
				<p class="wp-plat"><span>‘Een mens moet geen lid zijn van een groepering om zich Vlaams te voelen. Kunt ge niet eens wat breder denken? Als ge van plan zijt om mij heel de tijd tegen te spreken, stapt ge maar af in Brussel-Zuid. Ge kunt alleen uw weg naar huis vinden. Hebt ge uw paspoort bij?’</span></p>
				<p class="wp-plat"><span>‘Mijn eenzelvigheidskaart. Paspoort dat is voor ’t buitenland.’</span></p>
				<p class="wp-plat"><span>Papa zei geen woord meer. De jongelui in korte broek die met opgerolde vlaggen en wimpels voorbijkwamen in de coupé wekten zijn verdriet over mij die uit hun rangen verstoten was, over mij, enige zoon en eenling, binnenvetter, voorbestemd om te verwelken zonder het geestdriftig vuur van het leven alomme dat alleen kan bestaan als het saamhorig is.</span></p>
				<p class="wp-plat"><span>In de optocht die van de Kleine Zavel te Brussel vertrok, mochten Louis en zijn vader ver achteraan, ver verwijderd van de trommels en fluiten en geüniformeerden, achter dichte rijen heren in zondagskleren meestappen. De burgers die hen omringden irriteerden Papa, het leek wel een verzameling parlementariërs, gromde hij en zijn met metaal versterkte hakken ketsten tegen de keien. Hij kende de tekst van de liederen niet, zijn heftig ‘lalala’ werd opgenomen in het algemeen gekeel.</span></p>
				<p class="wp-plat"><span>Een uur later was Papa moe en door de zon verbrand, hij schoof zijn zakdoek met vier knoopjes aan de uiteinden over zijn schedel. Zoals het zijdepapier dat je over een sinaasappel schuift, als de sinaasappel rolt loopt er een witgebleekte krab zonder poten in de kamer.</span></p>
				<p class="wp-plat"><span>‘Iedereen kijkt naar u, Papa.’</span></p>
				<p class="wp-plat"><span>‘Moet ik mij levend laten verbranden?’</span></p>
				<p class="wp-plat"><span>‘Straks denkt een Zwarte Brigade-man dat ge ’t doet om te spotten, en trekt hij het van uw hoofd.’</span></p>
				<p class="wp-plat"><span>Meteen borg Papa de zakdoek op. Hij ging op de stoep staan tussen de Brusselaars en bracht de Olympische groet. De laatste rijen waren uitgedund en sjokten als achter een kist.</span></p>
				<p class="wp-plat"><span>Toen bleek dat Papa zijn bonnen vergeten had. Met die van Louis konden ze nog net twee grote sandwiches met jam krijgen. ‘Ziet ge hoever wij al verengelst zijn, sand-wietjes.’ Maar zijn ergernis was kunstmatig opgefokt, hij was te moe.</span></p>
				<p class="wp-plat"><span>‘Ik sterf van de honger,’ zei Louis.</span></p>
				<p class="wp-plat"><span>‘De mens eet veel te veel. Nog nooit zijn de Belgen zo gezond van lijf en leden geweest als nu, nu zij de riem moeten toetrekken. Er zijn volkeren die alleen maar klei eten en dat nog smakelijk vinden ook. Alhoewel... wij zouden naar de Beestenmarkt kunnen gaan, waar ze paardenbloedworst verkopen zonder zegels. Maar waar is de Beestenmarkt?’</span></p>
				<p class="wp-plat"><span>‘Wij kunnen het vragen.’</span></p>
				<p class="wp-plat"><span>‘Aan die Brusselse kiekefretters zeker!’</span></p>
				<p class="wp-plat"><span>In een parkje met honderden verschillende bloemen en kruiden, waar de dode éénogige Maurice de Potter zich vooroverboog om de akkermunt te vinden of de muurleeuwenbek of het wildemanskruid, zaten zij op een bankje. Louis loerde of hij zijn vader kon betrappen op het ogenblik dat hij heimelijk at van de reep chocola met noten in zijn zak. De schaarse Brusselaars die langs kwamen spraken Frans.</span></p>
				<p class="wp-plat"><span>‘Het wordt tijd dat Brussel eens grondig gekuist wordt. Brussel is van in de Middeleeuwen van ons, Vlamingen, geweest. Van in de tijd van de hertogen Jan de Eerste en de Tweede en de rest.</span></p>
				<p class="wp-plat"><span>‘De hertogen spraken Frans, Papa.’</span></p>
				<p class="wp-plat"><span>‘Wie zegt dat? Is dat wat ze u leren in ’t College? En ik heb het deze week nog gelezen! Over de slag van Woeringen en over Jan de Eerste die van zijn paard viel tijdens een toernooi. Gij kent uw geschiedenis niet, gij! Geen sprake van dat zij Frans spraken. En Jan de Tweede die de lakenhal van Leuven heeft laten bouwen. Hij gaf zijn instructies aan zijn werkvolk in het Frans zeker?’</span></p>
				<p class="wp-plat"><span>‘Jan de Tweede sprak Engels.’</span></p>
				<p class="wp-plat"><span>‘Dat is helemaal het toppunt. Gij gaat mij uit mijn vel doen springen.’</span></p>
				<p class="wp-plat"><span>‘Hij was in Engeland opgegroeid. Zijn schoonvader was de koning van Engeland.’</span></p>
				<p class="wp-plat"><span>‘Ik spreek niet meer tegen u,’ zei Papa, en zei: ‘Wij zouden een van die duiven daar de kop kunnen omwringen en met die droge takjes een vuurtje maken, lijk in die goeie tijd dat ik met Cosijns op stap was in Frankrijk.’</span></p>
				<p class="wp-plat"><span>De vogels van de Heilige Geest met olijftak in hun bek zaten boven op het dak en in de goot van het Hotel d’Angleterre.</span></p>
				<p class="wp-plat"><span>‘Wat let ons? Kom op. Wij doen alsof wij in ’t hotel logeren, wij nemen de ascenseur, wij kruipen op het dak...’</span></p>
				<p class="wp-plat"><span>‘Ik moet er niet aan peinzen. Sedert dat ik de rotsen bij de Grotten van Han heb moeten beklimmen van uw moeder in ’t jaar Zesendertig... Daarbij, die duiven zijn al zoveel keer vergiftigd geworden door de Brusselaars die ze willen opeten, dat ze immuun geworden zijn. Boordevol arseniek. Zelfs al hebben ze een hele avond in de pan gesudderd, dan nog, één hap en ge zijt eraan, onder de builen en de zweren...’</span></p>
				<p class="wp-plat"><span>Zwarte Brigade-mannen fietsten zingend voorbij. Het begon te schemeren, een roze gloed in de hemel veranderde het silhouet van de Basiliek in een diepblauwe moskee. Papa schoot wakker, waaide met zijn hoed zijn zwetend gezicht droog.</span></p>
				<p class="wp-plat"><span>‘Kom. Kam uw haar. Het is tijd. En denk eraan, wát we nu ook tegenkomen, geen gebenedijd woord erover, aan niemand, of er gebeuren calamiteiten.’</span></p>
				<p class="wp-plat"><span>Naarmate Papa de Louisalaan naderde, drentelde hij schichtiger, schoot hij zenuwachtiger tussen de fietsers en de boordevolle trams.</span></p>
				<p class="wp-plat"><span>‘Kijk voor u, recht voor u,’ siste Papa toen ze langs een patriciërshuis kwamen waar Duitse legervrachtwagens en een gepantserde halfrupswagen voor stonden. Terwijl Papa dat gebouw in de gaten bleef houden, liepen zij tot het volgende kruispunt en toen zette Papa het ineens op een lopen, een zijstraat in, terwijl hij zijn hoed vasthield. Voor een smal deurtje bleef hij hijgend staan, schikte Louis’ das, monsterde hem. ‘Van nu af aan zijt gij van den Swigende Eede.’</span></p>
				<p class="wp-plat"><span>Een Zwarte Brigade-man deed het deurtje open en keek op zijn horloge.</span></p>
				<p class="wp-plat"><span>‘Gij zijt te vroeg.’</span></p>
				<p class="wp-plat"><span>‘Holst heeft gezegd om acht uur,’ loog Papa.</span></p>
				<p class="wp-plat"><span>‘Holst kan zoveel zeggen. Ik ben van dienst.’</span></p>
				<p class="wp-plat"><span>‘Wij worden verwacht om acht uur, meneer.’</span></p>
				<p class="wp-plat"><span>‘Meneer?’</span></p>
				<p class="wp-plat"><span>‘Kameraad, wil ik zeggen.’</span></p>
				<p class="wp-plat"><span>Zij werden in het appartement binnengeleid door een sproetige, smalle Brusselaar die zei dat Madame zo meteen zou komen en dat ze niet mochten roken. Toch stonden er twee asbakken in de vorm van melkglazen eendjes vol peuken en filtersigaretten. Het hoofd van een blinde Egyptische godin in brons. Een kastje dat een wolkenkrabber voorstelde, de deuren waren etages met ramen in pastelkleuren. Een kamerscherm waarop gazellen en flamingo’s samen van de gouden golven van een meer dronken. Een spiegel met kristallen vogelveren. Een sprei van vossenpels op een abrikooskleurige divan. Papa keurde een doosje met bloemen in email.</span></p>
				<p class="wp-plat"><span>‘Dat is minstens honderd jaar oud. Of meer. Uit de tijd van Napoleon.’</span></p>
				<p class="wp-plat"><span>Madame Laura stond in de kamer en nam het doosje uit Papa’s hand.’</span></p>
				<p class="wp-plat"><span>‘Van zeventienhonderd vierenveertig, Louis Quinze,’ zei zij met een glimlach van een bronzen Egyptische godin.</span></p>
				<p class="wp-plat"><span>‘Ik dacht Louis Quatorze,’ zei Papa.</span></p>
				<p class="wp-plat"><span>‘Nee. Louis Quatorze hield niet van tabak. Niemand mocht snuiven in zijn omgeving. Hij zelf at de hele tijd pastilles voor zijn slechte adem.’</span></p>
				<p class="wp-plat"><span>‘Ik heb daar ook over gehoord,’ zei Papa.</span></p>
				<p class="wp-plat"><span>Zij droeg een peignoir met zwarte en gouden motieven die bij de meubels pasten, gestileerde zwaluwen en chrysanten. Uit de wijde, ongelijk gesneden mouwen staken volle blanke armen zonder één juweel. Ik moet Mama vertellen over haar kapsel, naar één kant gekamd met een golf die de helft van haar oog bedekt. Het vel van haar brede wangen is strak gespannen. Aambeizalf. Zij bekijkt Papa niet.</span></p>
				<p class="wp-plat"><span>‘Ik heb van alles over u gehoord.’</span></p>
				<p class="wp-plat"><span>‘Van Holst?’ vroeg Louis.</span></p>
				<p class="wp-plat"><span>‘Hij zegt dat ge niet alleen boeken leest maar ook alles onthoudt.’ Omdat hij opnieuw uitgelachen werd, omdat hij weer scharlakenrood werd, omdat hij die bedekt spottende voorpostgevechten-prietpraat wou doven, liet hij zijn onderlip hangen, keek hij wat scheel en lispelde: ‘Het liefst lees ik over Ukkie en Wappie. Of over Fik en Fok. Maar het liefst over Ukkie en Wappie.’</span></p>
				<p class="wp-plat"><span>Papa wist niet wat hem overkwam. Hij had een dorpsidioot meegebracht in deze chique Brusselse woning, hij kuchte verwoed.</span></p>
				<p class="wp-plat"><span>Madame Laura kneep haar wolkgrijze ogen tot spleetjes alsof er tabakswalmen in drongen. ‘Zo, Ukkie en Wappie. En wat doen Ukkie en Wappie?’</span></p>
				<p class="wp-plat"><span>‘Kattenkwaad. Zoals alle indianenjongens. En elke keer als Wappie schrikt roept hij: ‘‘Grote boontjes!”’ </span></p>
				<p class="wp-plat"><span>‘Ge zijt hier heel goed geïnstalleerd, Madame Laura,’ zei Papa heftig.</span></p>
				<p class="wp-plat"><span>‘Grote boontjes,’ herhaalde de vrouw die Raf en Holst en Nonkel Armand en Moritz-van-de-versplinterde-tram wild maakte. Zij lachte, overrompelend, en aanstekelijk, ‘Grote boontjes,’ riep zij en Tante Violet haatte haar en Louis wou dat de wijde, volle lippen zijn hete wang raakten.</span></p>
				<p class="wp-plat"><span>De smalle Brusselse jongen die een Waals legionair in burger kon zijn, schonk port in vierkante, fonkelende glaasjes. Papa frummelde aan zijn manchetknopen. ‘Misschien dat wij over onze affaires zouden kunnen beginnen, Madame Laura. En mijn vraag die met de deur in huis valt is: wat moeten die boeken per stuk kosten? Ik moet ze natuurlijk eerst onderzoeken om ze te kunnen schatten...’</span></p>
				<p class="wp-plat"><span>‘Ik doe geen affaires, Mijnheer.’</span></p>
				<p class="wp-plat"><span>‘Ah, ik dacht, ben ik mis? ik meende...’</span></p>
				<p class="wp-plat"><span>Louis liet zijn mongoloïde-masker varen. Zij merkte het. Hij merkte de tip van haar tong.</span></p>
				<p class="wp-plat"><span>‘Ik doe het uitsluitend, en ik weet wat voor risico’s ik neem, om uw zoon een plezier te doen. Holst maakte me attent op de leeshonger van... eh... Louis. Ik acht het mijn plicht om hem iets anders te laten lezen dan wat er aan de jeugd opgedrongen wordt, de dorpsverhalen van de Fee van Lier, van de Stijn van Ingooigem...’</span></p>
				<p class="wp-plat"><span>‘Van de Cyriel van Alveringem,’ riep Louis driest.</span></p>
				<p class="wp-plat"><span>‘Die ken ik niet.’ Koket sloeg zij een been over het andere.</span></p>
				<p class="wp-plat"><span>‘Cyriel Verschaeve,’ zei Papa gedempt.</span></p>
				<p class="wp-plat"><span>‘Waar men geen kleinheid kan ontwaren, maar zij alleen nog blijven leven, de meeuwen...’ declameerde Louis.</span></p>
				<p class="wp-plat"><span>‘Louis! Het is nu al welletjes,’ riep Papa.</span></p>
				<p class="wp-plat"><span>‘Nog een portootje, Mijnheer Seynaeve?’ Plots brak in haar gesluierde stem de rauwe klank van een barmeid door (zal ik in mijn schrift schrijven dat misschien op dit ogenblik door Mama die in mijn kamer snuffelt gelezen wordt, nee, Mama kan het geen barst schelen, mijn ontoegankelijk eigen leven). Ik heb nog nooit een barmeid van dichtbij gezien. Dit is er dus een. Straks moet ik opschrijven dat zij de ogen van een kat, katachtige, heeft. Of is dat banaal? Toch is het zo. Zij lichten op.</span></p>
				<p class="wp-plat"><span>‘Nee merci, geen porto, merci Madame Laura. Want dat eentje zit al in mijn hoofd.’</span></p>
				<p class="wp-plat"><span>‘Kom toch, voor zo’n grote, sterke vent.’</span></p>
				<p class="wp-plat"><span>Zij sipten aan hun port.</span></p>
				<p class="wp-plat"><span>‘Ik zelf heb laatst veel genoegen beleefd aan een paar boeken van Huxley, Louis. Ik kan ze u aanbevelen. Ge zult zien, er liggen er wel twintig van </span><span class="wpt-cursief">Point contre Point</span><span> in de groene serie van Feux Croisés.’</span></p>
				<p class="wp-plat"><span>De legionair die in Tsjerkassy de dichte rijen van Aziaten op zijn stelling had zien losstormen, kwam zeggen dat de coiffeur aangekomen was in het salon.</span></p>
				<p class="wp-plat"><span>‘Ge moet mij beloven, Louis, dat ge gauw terugkomt.’</span></p>
				<p class="wp-plat"><span>‘Ik beloof het u,’ zei hij en spiedde of de legionair niet slinks naar haar knipoogde of proestte binnen in zijn </span><span class="wpt-cursief">meine Ehre ist Treue-</span><span>ziel (het Waals Legioen was thans ingelijfd bij de Waffen-</span><span class="wpt-cijfers">ss</span><span>).</span></p>
				<p class="wp-plat"><span>‘Of misschien zie ik u in Bastegem. Want ik trouw binnenkort met André Holst. Misschien vindt gij tijd om naar de receptie te komen. De trouw wordt nogal intiem gehouden, maar de receptie is voor al mijn vrienden.’ Louis verliet haar, die door God geschapen werd op de zevende dag voor hem, Louis, voor zijn tintelende vingers die afgehakt werden als de poten van de krab onder het sinaasappelpapier. Haar grijze omschaduwde ogen volgden hem met een spotziek verdriet, indien er zoiets bestaat, zodat hij zijn hoofd afwendde, en omdat zij meende dat hij als een pandjesbaas of een brocanteur naar de Louis Quinze-snuifdoos loerde, zei zij: ‘Het is een kopie natuurlijk.’ Haar besmettelijke lach. ‘Als het een echte was, dan was ik miljonair.’</span></p>
				<p class="wp-plat"><span>De Zwarte Brigade-man van bij de voordeur (een conciërge, want hij droeg geen wapens) bracht hen langs lege gangen en trappen naar een kolenhok waar bergen antraciet lagen.</span></p>
				<p class="wp-plat"><span>‘D’r is hier voor een paar winters,’ fluisterde Papa. Zij klommen over de kolen. ‘Als ge heel het gebouw wilt verwarmen, met al die hoge kamers...’ zei de conciërge. ‘En zij kijken op geen kilootje.’</span></p>
				<p class="wp-plat"><span>Hij zette zijn schouder tegen een deur die klem zat. ‘Voilà. Ge weet wat er overeengekomen is. In godsnaam houdt u koest. Koest.’ De twee slaafse, zwijgende honden, </span><span class="wpt-cursief">koest</span><span>! knikten.</span></p>
				<p class="wp-plat"><span>‘Geen hoest!’</span></p>
				<p class="wp-plat"><span>‘Nee, nee,’ zei Papa. Hij viel languit voorover in een stapel boeken en trok Louis met zich mee. Zij hoorden de sleutel.</span></p>
				<p class="wp-plat"><span>De deur werd op slot gedaan. De kamer lag in de vale schijn die uit een kelderraampje viel.</span></p>
				<p class="wp-plat"><span>Een krankzinnig overwerkte bibliothecaris had dagenlang honderden boeken, duizenden, door de kamer geslingerd. De vloer werd gevormd door een heuvel van schots en scheef gestapelde boeken die hier naar binnen gekwakt waren of met een reuzenschop als kolen door het kelderraampje gekiept. Dat kon niet, want tegen een wand waren ze tot tegen het plafond gestapeld, de stapelende gevangene was toen gevlucht, torens boeken waren ingestort. Papa kroop overeind en ging op een hoop woordenboekachtige roodleren banden zitten, </span><span class="wpt-cursief">Werke</span><span> van Heinrich Heine, en stak een zaklantaarn aan.</span></p>
				<p class="wp-plat"><span>Louis moest alle in leer gebonden en geïllustreerde boeken op een stapel leggen. Bij verzamelde werken moest hij de nummers opzoeken. ‘Als ze niet compleet zijn, zijn ze geen frank waard. En het liefst Franse boeken, daar heb ik meer cliënten voor, het is mensonterend, maar waar het geld zit, leest men Frans.’</span></p>
				<p class="wp-plat"><span>Het bleek dat de Fransen geen dure in leer gebonden boeken uitgaven. Jammer genoeg ontbraken bij </span><span class="wpt-cursief">Le Règne Animal </span><span>van Cuvier de nummers vier en zeven. De dieren waren minutieus met de hand getekend. ‘Compleet, zeg ik!’ Papa scheurde er een paar plaatjes uit, van een miereneter, een pinguïn en een boa constrictor. ‘Voor uw moeder, zij is zo zot op wilde beesten.’</span></p>
				<p class="wp-plat"><span>‘Henri Barbusse,’ las Louis. ‘Op Japon impérial.’</span></p>
				<p class="wp-plat"><span>‘Geen slappe kaften, zeg ik.’</span></p>
				<p class="wp-plat"><span>Na een paar uur zag Papa dat het goed was, twee hoge heuveltjes, hij maakte een nestje tussen de boeken en trok zijn knieën op. Toen hij snurkte viste Louis de zaklantaarn uit zijn jaszak en las in </span><span class="wpt-cursief">Point contre Point</span><span>, het ging over geestige en saaie Engelsen. In </span><span class="wpt-cursief">Der Querschnitt</span><span>, een tijdschrift met teksten die leken op de gedichten van Paul van Ostaijen. In </span><span class="wpt-cursief">Drie kameraden</span><span> van Remarque. De drie kameraden gooiden op de kermis met ringen naar een houten pin en wonnen alle prijzen want zij hadden jarenlang in de loopgraven van Veertien-Achttien niets anders gedaan. De eigenaar van de tent was razend, maar zij bleven doorspelen en de sul moest pop na pop afgeven. Toen een van de drie kameraden wakker werd vóór zijn geliefde ging hij gauw zijn tanden poetsen om een frisse adem te hebben als zij ontwaakte. Louis las in </span><span class="wpt-cursief">l’Enfer</span><span>, van Barbusse, over een hotelkamer waar een gat in de muur geboord werd zodat je alles kon zien in de belendende kamer, ook de zwarte harige driehoek. Hij las sneller, plukte hier en daar paragrafen in </span><span class="wpt-cursief">Struensee</span><span> van Robert Neumann, </span><span class="wpt-cursief">De oude Waereld</span><span> van Israël Querido, hij kreeg hoofdpijn van het te snelle, te gretige lezen en keek toen naar plaatjes, naar naakte dikke vrouwen met rosse schaamhaarplukjes en gestriemde billen. Grosz. ‘Den dicke Frauen macht es natürlich Spass nach merkwürdigen Schablonen zu leben, verrückten Schablonen...’</span></p>
				<p class="wp-plat"><span>In een nummer van </span><span class="wpt-cursief">Sélection</span><span> vond hij gestileerde, gezwollen vrouwen geschilderd door Fritz van den Berghe over wie, ooit, op de dag dat Simone en haar treurnis voor het eerst in zijn leven waren verschenen, een rossige aap zo misprijzend had gesneerd. Tieten met tepels als schelvisogen, een lompe naakte vrouw lag uitgestrekt terwijl een man met vlinderdas een sigaret rookte vlakbij een ravijn. Een boerin gaf de borst aan drie jongetjes tegelijk. Zijn ogen vielen dicht. Zijn ogen schoten open. Een aanhoudend gegil. Doffe stompen. De gillende man verweerde zich. Drie vier schelle en barse stemmen riepen in afgebeten snokjes, Duitse bevelen imiterend, mechanisch, getraind, zonder mogelijk weerwoord. ‘Gaat ge nu direct – smeerlap – wij weten het – gaat ge zwijgen – zeg het nu direct – nog meer? – op januari de twaalfde om twee uur ’s nachts.’</span></p>
				<p class="wp-plat"><span>‘Godverdomme,’ zei Papa zachtjes. ‘Die krijgt er van.’</span></p>
				<p class="wp-plat"><span>‘Het is in de kamer hiernaast.’</span></p>
				<p class="wp-plat"><span>‘Maar nee, aan de overkant van de binnenplaats.’</span></p>
				<p class="wp-plat"><span>Het kon Holst zijn die gekweld werd omdat hij hen had binnengesmokkeld in het verboden domein, in het opwindend paradijs van de decadente joodse propaganda.</span></p>
				<p class="wp-plat"><span>‘Het is Holst.’</span></p>
				<p class="wp-plat"><span>‘Zeveraar,’ zei Papa. ‘Vlaamse Wachters doen zoiets niet. Het is hun afdeling niet. En hoort ge niet dat het Limburgers zijn?’</span></p>
				<p class="wp-plat"><span>In de waterleiding klotste en ruiste het, ijzeren deuren sloegen dicht. De man gilde toen als een vrouw, het eindigde in gejammer: ‘God, god, god.’ De Kei zei: ‘God komt slechts als zijn schepsels hem roepen.’ Toen liepen laarzen ijzeren trappen op en af en gromde een vrachtwagen.</span></p>
				<p class="wp-plat"><span>‘Zij hebben hem doodgeslagen.’</span></p>
				<p class="wp-plat"><span>‘Houd uw mond.’</span></p>
				<p class="wp-plat"><span>‘Per ongeluk. Zij wisten het niet. Maar hij heeft zwakke aders. En één verkeerde slag op zijn slaap...’</span></p>
				<p class="wp-plat"><span>‘Maar nee. Zij laten hem uitrusten. Hij heeft bekend, namen en adressen.’</span></p>
				<p class="wp-plat"><span>‘Zij zijn sterk, vier tegen één!’</span></p>
				<p class="wp-plat"><span>‘Het is geen boksmatch. En het kan niet anders. Ze kunnen niet blijven onschuldige Vlamingen in de nek schieten, bommen leggen onder de treinen. Wij moeten het te weten komen.’</span></p>
				<p class="wp-plat"><span>‘Neem nu eens dat ze de verkeerde voor hebben, dat hij van niks wist.’</span></p>
				<p class="wp-plat"><span>‘Zij zouden hem niet opgepakt hebben. En moest er een fout gebeurd zijn, en zij zien als hij ondervraagd wordt dat hij niks gedaan heeft, dan laten ze hem los met excuses.’</span></p>
				<p class="wp-plat"><span>‘Hoe zien ze dat?’</span></p>
				<p class="wp-plat"><span>‘Het zijn vakmensen. Zij gaan daarvoor naar gespecialiseerde universiteiten. En schei uit met uw stomme vragen.’</span></p>
				<p class="wp-plat"><span>Het volgende kwartier liet Papa de ene wind na de andere. ‘Het is van de zenuwen. En daarbij, wat moet, dat moet. Een mens moet minimum zeven scheten per dag laten. Anders moet hij naar de dokter.’</span></p>
				<p class="wp-plat"><span>In een der boeken die Louis opzijgelegd had,</span><span class="wpt-cursief"> Die Puppe</span><span>, stond dezelfde foto die hij thuis in zijn map knipsels van artikelen, karikaturen en illustraties had. Zij stond onderaan rechts op de twee volle pagina’s die het verschil tussen de klassieke en de joodse kunst illustreerden. Naakte zegevierende krijgers met dik gelijk gekruld schaamhaar als vlammen van marmer, die een toorts in de lucht zwaaiden, moederlijke vrouwen met een kind aan de borst, prachtige verweerde schippers stonden tegenover horloges die slap waren als omelettes, versplinterde robotachtige dwergen, panelen met niets dan vierkantjes als een vaatdoek. De foto in </span><span class="wpt-cursief">Die Puppe</span><span> was haarscherp en gekleurd. In een bos vol herfstbladeren stond een naakt figuur dat, alhoewel vlezig en welig als een vrouw, een pop voorstelde, je zag de geledingen bij knie en lies en dij en middenrif. De pop had geen gezicht of geen schouders omdat vanuit haar navel opnieuw, maar dan omgekeerd, een buik en volle dijen en benen verrezen, die leken op die van onderen. Van onderen en van boven eindigde de pop in voeten met witte opgerolde sokjes en zwarte lakschoentjes. Naast de onderste voeten die uiteenweken als bij Charlie Chaplin op het gouden bladerenbed lag een ineengefrommeld gestreept jurkje. De lichtomberen plek die welft tussen de dijen en die ook kan splijten voor een </span><span class="wpt-cursief">entrechat</span><span> blijft smoezelig, in het eerste daglicht uit het kelderraampje kon Louis het niet goed zien. Iets verder in het bos staat achter twee berken een man, eveneens zonder hoofd, handen in de zakken. In zijn donkere jas leunt hij met zijn buik tegen een boomstam. Alhoewel hij de pop nooit kan zien, overigens als hij een hoofd had zou er een berk voor zijn ogen staan, is hij toch een spieder, een medeplichtige in de misdaad die heeft plaatsgevonden. Zijn gestalte lijkt op die van Holst, maar ik ben het die spiedt naar de haastig tot een monsterlijk geheel in elkaar gezette torso’s en onderlijven na de sectie, ik met mijn overbodig hoofd, met mijn duister krampachtig gestrekt ding dat tegen deze berkenbast, tegen allerlei hindernissen pookt.</span></p>
				<p class="wp-plat"><span>Papa nam het boekje uit zijn hand. ‘Zij hebben gelijk dat ze deze vuiligheid vermalen, verbranden.’</span></p>
				<p class="wp-plat"><span>‘Geef hier!’ kefte Louis en Papa reikte hem verbaasd het boekje terug aan.</span></p>
				<p class="wp-plat"><span>De conciërge kwam hen bevrijden en bracht twee nieuwe koffers mee van geperst karton. ‘Het stinkt hier,’ zei hij verwijtend.</span></p>
				<p class="wp-plat"><span>‘Ik dacht dat ge niet meer zou komen,’ zei Papa als een gelukkige minnaar.</span></p>
				<p class="wp-plat"><span>‘Gewoonlijk wordt er hier op zondag niet gewerkt, maar er was een spoedgeval, ge hebt het misschien gehoord.’</span></p>
				<p class="wp-plat"><span>‘Vaag,’ zei Papa.</span></p>
				<p class="wp-plat"><span>‘Hebben ze hem doodgeschoten?’ vroeg Louis. De conciërge blafte: ‘Ge hebt niets gehoord, absoluut niets gehoord, begrepen?’</span></p>
				<p class="wp-plat"><span>‘Ge moet ons dat geen twee keer zeggen,’ zei Papa.</span></p>
				<p class="wp-plat"><span>De koffers waren loodzwaar, de trein had uren vertraging.</span></p>
				<p class="wp-plat"><span>Zij laadden de boeken uit in de voorkamer. ‘Wij gaan ze morgen klasseren volgens alfabet,’ zei Papa. ‘Nu kruip ik in mijn bed.’</span></p>
				<p class="wp-plat"><span>Louis droomde van twee pastelkleurig geverfde gordeldieren die in paradijselijke struikjes snuffelden en toen onhandig op een houten schavot klommen dat onder het Belfort van Walle was opgericht, een wankel staketsel met vlaggen en bloemkransen, waarop Ceusters en de Coene stonden, op kauwgom kauwend, de riem met de lelie van de Scouts om. Trommels roffelden heel zacht. Een ouverture. Hij wou er heen, want zij wierpen hem smekende blikken toe, Mama zei: ‘Goed, ga er naartoe, ge moogt ze gaan helpen, maar eerst moet ge uw haar kammen, kom, laat mij dat doen.’</span></p>
				<p class="wp-plat"><span>Louis kon dit niet weerstaan, hij legde zijn hoofd op haar knieën als op een kapblok. Vanonder haar jurk met pauwenogen haalde zij een gloeiende krultang te voorschijn. ‘Mama, ik zal te laat komen. Hoor, de trommels slaan al luider! Alstublieft! Toe!’ maar zij bleef zijn haar krullen, de brillantine siste.</span></p>
				<p class="wp-witregel"><span> </span></p>
				<p class="calibre1"><span>Zij vingen geen glimp meer op van Madame Laura, die ondertussen getrouwd was. In alle stilte, volgens Berwouts de conciërge. Vijf weken lang gingen zij elke zaterdagavond boeken halen maar bleven niet meer overnachten. De kartonnen koffers stonden op begeven.</span></p>
				<p class="wp-plat"><span>Louis streelde de bonte ruggen van de boeken die hij op zijn slaapkamer had staan. Hij las de meeste boeken diagonaal, </span><span class="wpt-cursief">Point contre Point </span><span>liet hij na de helft liggen, maar van Georg Hermann’s </span><span class="wpt-cursief">Jetje Gebert en Henriette Jacoby</span><span> las hij elke regel. ‘Wat scheelt er nu weer?’ vroeg Papa, die hem met betraand gezicht betrapte in de veranda.</span></p>
				<p class="wp-plat"><span>‘De joden die overal in de weg zitten, die overal weggejaagd worden, het is onrechtvaardig.’</span></p>
				<p class="wp-plat"><span>‘Staat dat in dat boek?’</span></p>
				<p class="wp-plat"><span>‘Nee. Maar ge voelt het.’</span></p>
				<p class="wp-plat"><span>‘Joden kunnen het goed zeggen.’</span></p>
				<p class="wp-plat"><span>‘Maar wat ze zeggen is waar.’</span></p>
				<p class="wp-plat"><span>‘Ge moet de waarheid van een jood altijd met een korreltje zout nemen.’</span></p>
				<p class="wp-plat"><span>‘En die van u niet zeker!’</span></p>
				<p class="wp-plat"><span>‘Ge moet daarom niet schreien.’</span></p>
				<p class="wp-plat"><span>Louis wist zeker dat dit zijn vader niet was. Ik ben ook het kind van Mama niet. Zij weten het zelf niet dat ik, toen ik in windsels lag in ’t moederhuis, verwisseld ben met een ander kind. Alleen Peter weet het en die houdt zijn mond hierover, of heeft het alleen aan zijn lieveling, Tante Mona, verklapt, zij doet altijd zo raar tegen mij.</span></p>
				<p class="wp-plat"><span>‘En de Boeren in Zuid-Afrika die door de Engelsen in concentratiekampen uitgehongerd en gemarteld zijn? De Ieren, de Indiërs door de Engelsman uitgemoord. En onze jongens in de loopgraven van Veertien-Achttien? Daar spreekt ge niet over. Daar hebt ge geen traantje voor over. Er moeten altijd zondebokken zijn, en nu zijn dat de joden.’</span></p>
				<p class="wp-plat"><span>‘Altijd, Papa?’</span></p>
				<p class="wp-plat"><span>‘Omdat er altijd zondebokken moeten zijn, hoort ge niet goed? Dat is het leven. ’t Is hard als ge ’t zelf moet zijn, maar er is iets als geluk en geen geluk in ’t leven.’</span></p>
				<p class="wp-plat"><span>‘De meeste wetten zijn op geluk gebaseerd, heel de orde van de Staat,’ zei Peter.</span></p>
				<p class="wp-plat"><span>‘En de zondebok was een Lam,’ zei de Kei.</span></p>
				<p class="wp-plat"><span>‘Nee! Nee!’ riep Louis koppig.</span></p>
				<p class="wp-plat"><span>De Kei sprak trager dan ooit, die dag. ‘Hoe onrechtvaardig onze gemeenschap kan zijn, kijk rondom u, toch is zij onze mogelijke redding. Ik zal het niet meer meemaken, maar zij kan gered worden. Gelijkheid en rechtvaardigheid, die begrippen die zo kunstig worden rondgestrooid door precies diegenen die ze elke dag vertrappen, kunnen alleen door de gemeenschap komen, door de staat, maar welke staat? Die van God? Welke God? Hij die het gezicht heeft van de ander. Welke revelatie hebben wij te verwachten voor wij erkennen dat er in de werken van de mensen iets goddelijks is? Géén revelatie? Neen? Toch? Nee. Het beestachtige dat ons overvalt, jongens, de gruwelen zonder weerga waarvan men geen weet wil hebben, ik geef toe, daar valt geen sprankeltje in waar te nemen van het licht dat ik God noem, en dat ik dacht in elke mens te zien gloeien. En toch die God die, zoals Paulus zegt, onbekend zal blijven, waar kan hij zijn als wij willen dat hij er ooit is? In de vernederdsten onder ons.’</span></p>
				<p class="wp-plat"><span>‘In Ceusters en de Coene,’ zei Louis luid. De sluimerende klas spitste de oren. De Kei zei: ‘Ja.’ Hij zweeg een hele tijd. Alsof hij overgeplaatst werd naar een ander lesuur en in een andere klas begon hij een lang verhaal over Mozes en dat het amusant was – waarbij hij moeilijk grijnsde, met zijn gedachten ergens anders – dat Michelangelo de profeet met hoornen had afgebeeld, geïnspireerd door een fout in de Bijbelvertaling, facies </span><span class="wpt-cursief">cornuta</span><span> in plaats van </span><span class="wpt-cursief">coronata</span><span>.</span></p>
				<p class="wp-plat"><span>In de leeszaal van de leraren gaf de Kei Louis twee dozen sigaren mee voor Papa. Het was zo’n onwaarschijnlijk cadeau dat Louis dacht: Nu gaat het pas goed mis met hem. Weet de principaal dat? Er zit hier voor duizenden franken in.</span></p>
				<p class="wp-plat"><span>‘Hebt ge begrepen wat ik in de klas zei over het gezicht van de ander? Nee. Ik merk het.’</span></p>
				<p class="wp-plat"><span>De Kei zakte dieper in de leren stoel waar generaties priesters in hadden gezeten. Hij leek hulpeloos.</span></p>
				<p class="wp-plat"><span>‘Er is geen leerling die mij zoveel verdriet heeft gedaan als gij. Misschien is het daarom dat ik het meest voor u bid. Trek niet zo’n afstandelijk smoel. Ik ben uw vriend geweest. Omdat ge gekwetst zijt, al beseft gij de aard en de omvang van uw kwetsuren niet. Ge legt er elke dag nieuwe pleisters op.’</span></p>
				<p class="wp-plat"><span>‘Spreek voor uw eigen,’ zei Louis.</span></p>
				<p class="wp-plat"><span>‘Luister, snotneus. Ik heb voor niet lang meer. Ik kan het u niet uitleggen.’ Zijn patrijspoortbril bewasemde. Toen hij hem afzette en met een slonzige zakdoek schoonwreef, leek hij weerlozer dan ooit.</span></p>
				<p class="wp-plat"><span>‘Louis.’</span></p>
				<p class="wp-plat"><span>‘Ja, Eerwaarde.’</span></p>
				<p class="wp-plat"><span>‘Leer Grieks. Elke dag.’</span></p>
				<p class="wp-plat"><span>‘Is dat alles?’</span></p>
				<p class="wp-plat"><span>‘Die koude van u, ik ben er bang voor. En ik heb er medelijden mee. Ga nu maar.’</span></p>
				<p class="wp-plat"><span>Bij de deur zei Louis: ‘Ik heb het wel begrepen. De anderen, dat is de sleutel.’</span></p>
				<p class="wp-plat"><span>De Kei zegende hem vlug, alsof hij iets verjoeg. ‘Ik zal voor u bidden. Ga nu toch. Vlug.’</span></p>
				<p class="wp-plat"><span>Twee dagen later werd de Kei weggevoerd naar Duitsland, niemand wist waarheen, Louis praatte nu vrijuit met hem.</span></p>
				<p class="wp-plat"><span>‘Eerwaarde...’</span></p>
				<p class="wp-plat"><span>‘Noem mij geen Eerwaarde.’</span></p>
				<p class="wp-plat"><span>‘Vader...’</span></p>
				<p class="wp-plat"><span>‘Ik was niet aanwezig bij uw conceptie.’</span></p>
				<p class="wp-plat"><span>‘Heer...’</span></p>
				<p class="wp-plat"><span>‘Al ben ik een heer, toch wil ik zo niet aangesproken worden.’</span></p>
				<p class="wp-plat"><span>‘Evariste de Launay de Kerchove...’</span></p>
				<p class="wp-plat"><span>‘Zeg: Kei.’</span></p>
				<p class="wp-plat"><span>‘Kei.’</span></p>
				<p class="wp-plat"><span>‘Wat is er, onnozele gans?’</span></p>
				<p class="wp-plat"><span>‘Ik leer Grieks. Elke dag. Het woord voor samen, voor de anderen is koinomia.’</span></p>
				<p class="wp-plat"><span>‘De klemtoon op de tweede lettergreep.’</span></p>
				<p class="wp-plat"><span>‘Koi</span><span class="wpt-cursief">no</span><span>mia.’</span></p>
				<p class="wp-plat"><span>‘Zo is het goed. </span><span class="wpt-cursief">Ga nu toch. Vlug.’</span></p>
				<p class="wp-witregel"><span> </span></p>
				<p class="calibre1"><span>De Kei ging en Bekka kwam terug. Zij deed alsof zij nooit een brief geschreven had. Ongeduldig at ze vier boterhammen met moerbeienjam en volgde Louis op zolder en graaide met hem in de twee kisten van ‘De Leiezonen’, Papa’s toneelgroep van voor de oorlog, en haalde vodden, linten, handschoenen te voorschijn, fluwelen mantels, dominomaskers, hoeden met witwollen veren. Louis zette haar de kepie op van de postbode uit ‘Lente in Herentals’, een operette. Zij trok de kaplaarzen aan van een musketier, die tot de helft van haar dijen kwamen. Zij hief haar jurk op om het effect te zien, de postbodejas viel tot op haar enkels. Louis wurmde zich in een oranje jurk met volants en plaatste een wijde witte zomerhoed op zijn hoofd. In de stoffige spiegel was hij een schonkige Mama-van-vroeger, een armetierige Madame Laura. Hij verstopte zich achter een scherm waarop honderden sigarenbandjes in concentrische cirkels waren geplakt. Bekka strekte haar rechterarm. ‘Sieg Heil!’ zei zij tot een immense zaal vol genodigden in gala. ‘Ik ben de Obergruppenführer en ik ben hier in Bohemen om uit te rusten. Het weer is betrokken, maar dat kan ons niet schelen, wij hebben andere watertjes doorzwommen. Ik weet niks van wat er verder met mij zal gebeuren, maar dat zien we wel, dames en heren.’</span></p>
				<p class="wp-plat"><span>Zij ging zitten, trok de uniformjas over haar magere, sterke dijen. Zij dronk uit de koperen beker uit </span><span class="wpt-cursief">Judas</span><span> van Verschaeve waarmee Papa als zwijgende rabbi veel succes had gehad en boerde. ‘Ik ben hier op mijn gemak, de Bohemers luisteren naar wat ik zeg en de Egyptenaren ook. Als zij zich niet koest houden, krijgen ze van de lat in het kamp.’ Zij sprong op, greep het houten korte zwaard van een centurion en zwaaide er mee. ‘Hoort ge ’t goed, broeders uit Bohemen? Maar wat hoor ik? De telefoon? Allo, ah, het is gij, Führer! Wel, Führer, ik ben goed aangekomen, het weer kwakkelt een beetje maar voor de rest is alles in orde. Heil! Wij gaan die zigeuners plat krijgen. Heil, Führer, gij gaat content zijn.’</span></p>
				<p class="wp-plat"><span>Zij gooide de telefoon tot ver over het dak van de heropgebouwde Gendarmerie, bleef voor het kamerscherm staan en tikte er tegen. ‘Is er iemand?’ Zij stapte weg, stofdeeltjes waaiden op. ‘Ik ga maar weer eens naar mijn kasteel Harkany (Hradcany, hij had het haar nog zo goed vóórgezegd!) met twee telefoons en twee badkamers, wat bloemkool eten waar de kleine kindertjes van komen. Wie zijt gij? Spreek, Donnerwetter, spreek, Madam! Wie zijt gij?’ Louis boog diep, hield met kanten handschoentjes zijn hoed vast. ‘Een arme boerin uit de streek, hoogedele heer Obergruppenführer.’</span></p>
				<p class="wp-plat"><span>‘O, gij verdammte leugenkous!’ krijste Bekka en sloeg met de platte kant van haar zwaard op de witte hoed. ‘Au! Au! Ik heb u toch niets misdaan,’ riep de partizaan die als boerin vermomd was die vermomd was als Louis.</span></p>
				<p class="wp-plat"><span>‘Muil toe! Op uw knieën!’ De degen trof zijn hals.</span></p>
				<p class="wp-plat"><span>‘Alstublief, mijnheer, ik ben te oud en als ik eenmaal geknield ben kan ik niet meer overeind! Bitte, Bitte!’ </span></p>
				<p class="wp-plat"><span>Bekka schopte tegen zijn ribben tot hij tegen de plankenvloer lag, in de wijde rafelige reten zaten grijze korrels. De postbode tolde rond met haar zwaard. ‘Hef uwe Bohemerskop geen centimeter of hij vliegt eraf.’</span></p>
				<p class="wp-plat"><span>‘Maar...’</span></p>
				<p class="wp-plat"><span>‘Niks te maren. Gij hebt geen recht van spreken, gij zijt geen mensen maar afval van mensen, met uw zwarte ogen en uw kleine gestalte...’</span></p>
				<p class="wp-plat"><span>Zij stopte omdat zij aan haar vader dacht die in een werkkamp zat of omdat er beneden iets te horen was geweest. Bekka marcheerde met een ganzenpas op de maat van een fanfare. ‘Halt!’ Hij haalde een stengun onder zijn jurk vandaan. Zij stak haar handen in de lucht en monkelde: ‘Kameraad!’</span></p>
				<p class="wp-plat"><span>‘Ik uw kameraad? Nooit. Never.’ Hij richtte zich op in al zijn mannelijke grootte. ‘Uw uur heeft geslagen, Reinhard Tristan Eugen. Ik ben uit mijn trainingskamp in Schotland overgevlogen voor deze stonde van de wraak!’</span></p>
				<p class="wp-plat"><span>Wild zocht zij om zich heen, maar gaf toen toe dat er geen ontsnapping mogelijk was, en bereidde zich voor op haar dood en begon te bidden. Uit een tenen mand haalde hij een van de meloengrote wereldbollen die Peter voor de oorlog verkocht. ‘Zeg uw laatste gebed. Want deze granaat is gedoopt in het bloed van de onschuldigen.’</span></p>
				<p class="wp-plat"><span>‘Genade.’ Bekka beefde. Plotseling tochtte het op de zolder. Hij gooide de granaat en liet zich vallen tegen een hoop klamme, muffe toneelkleren. Zij bleef staan met de bol in haar hand en wees naar de kleuren. ‘Alaska, Groenland,’ zei zij.</span></p>
				<p class="wp-plat"><span>‘Gij zijt dood!’ riep Louis.</span></p>
				<p class="wp-plat"><span>‘Nee.’</span></p>
				<p class="wp-plat"><span>‘Dodelijk gewond. Stukken ijzer en glas in uw lever. Men telefoneert de Führer aan het Oostfront dat ze u aan het opereren zijn.’</span></p>
				<p class="wp-plat"><span>‘Nee,’ zei zij koppig, lastig, vrouwelijk. Hij sloeg de wereldbol uit haar hand, de gedeukte planeet rolde tot aan de trap naar de afgrond.</span></p>
				<p class="wp-plat"><span>‘De granaat is niet ontploft,’ zei Louis. ‘Amerikaanse rommel. De slagpin is niet ingedrukt, dat verandert onze plannen.’</span></p>
				<p class="wp-plat"><span>Hij, de boerin, wurgde de Reichsprotektor, het magere kind. Zij liet begaan toen hij bleef wurgen en toen zij eindeloos roerloos innig dood bleef gaan en reutelde en hij haar jurk optilde, gedempt zei dat hij haar in gewijde grond zou begraven, ‘Dies irae’ zoemde terwijl hij aan het elastiek van haar tot doorzichtigheid geschrobde broekje pulkte, trok.</span></p>
				<p class="wp-plat"><span>‘Niet aankomen,’ zei de dode zwakjes.</span></p>
				<p class="wp-plat"><span>‘Muil toe.’ Hij trok het broekje naar beneden. Alle altviolen, cello’s, harpen, trombones van de monsterorkestklanken uit ‘De gouden Stad’. Eindelijk na al die grote raadselachtige honger nu zijn eerste blik op de gouden snee tussen dijen in laarzen, het was te donker, hij sjouwde de dode met de tegen elkaar geperste dijen naar het licht van het raam. Toen liep er een dikke rat op de trap.</span></p>
				<p class="wp-plat"><span>‘Doe voort, doe voort,’ zei Cecile die tot aan haar borst zichtbaar was in het trapgat. ‘Doe lijk of ik er niet ben.’ Bekka sloeg haar jurk met een geroutineerd gebaar naar beneden. Zij was opgelucht dat het theater waar zij in gefigureerd had, voor een paar boterhammen met moerbeienjam, voortijdig afgebroken werd.</span></p>
				<p class="wp-plat"><span>Zij zaten gedrieën gehurkt bij het antieke fototoestel dat aan Mama’s Heernonkel, pater Wiemeersch, had toebehoord en waarmee hij, zijn leven wagend, wilde dieren en negerstammen in hun natuurlijke omgeving had gekiekt voor de collectie van het bisdom.</span></p>
				<p class="wp-plat"><span>Cecile vond dat Louis er stom uitzag, met zijn golfbroek onder die rok.</span></p>
				<p class="wp-plat"><span>Louis wilde uitleggen dat dit precies de bedoeling was: a. zo liepen de vrouwen erbij op het platteland buiten onze oostgrenzen, b. daarmee werd aangeduid dat het een verklede vrouw betrof maar hij liet het achterwege, Cecile was een dom kalf. Hij had ze zelf gezien, die vrouwen die uit Polen en Rusland kwamen, dof en vormloos in jakken, hoofddoeken en legerbroeken onder hun rokken, sjokkend langs de huizen met de lage strodaken waar hun heersers woonden, vrouwen in boezeroenen en pofmouwen en verminkte verminderde mannen met lederschorten voor, de oude ronde </span><span class="wpt-cijfers">sa</span><span>-kepie op, hakenkruisen vlechtend van takjes en twijgen en bladeren voor het oostfront.</span></p>
				<p class="wp-plat"><span>Cecile die zo stom was dat zij lang nadat het duidelijk was dat haar patience-spel zou uitkomen nog plichtsgetrouw traag stompzinnig de kaarten tot de allerlaatste in volgorde lei, zei dat ze bij haar thuis de deur uitgestuurd was. Neen, niet voorgoed.</span></p>
				<p class="wp-plat"><span>‘Mama zat op de schoot van Pépé,’ zei zij. Louis grinnikte naar Bekka.</span></p>
				<p class="wp-plat"><span>Pépé, Spaans voor Peter. Ik zal Peter zo aanspreken als ik hem straks zie. Pépé!</span></p>
				<p class="wp-plat"><span>‘Pépé heeft me geld gegeven om naar de cinema te gaan. Hij peinst er niet aan dat er geen seance is de woensdag. Hij leeft in een andere wereld met al zijn geleerdheid. Hij zegt dat hij veel te goed is voor deze wereld. En het is waar. Verleden week heeft hij een hele avond zitten treuren, Pépé.’</span></p>
				<p class="wp-plat"><span>‘Waarom?’ vroeg Louis verbaasd.</span></p>
				<p class="wp-plat"><span>Zij negeerde hem en zei uitsluitend tot Bekka, als een miniatuur-Tante Mona: ‘Vanwege haar buitenbaarmoederlijke zwangerschap. Het heeft drie uur geduurd. Maar het is goed gepasseerd.’</span></p>
				<p class="wp-plat"><span>‘Tegenwoordig is dat geen probleem meer,’ zei de oude wijze heks Bekka Cosijns.</span></p>
				<p class="wp-plat"><span>‘Als ’t maar proper gedaan is.’</span></p>
				<p class="wp-plat"><span>‘Een curetage.’</span></p>
				<p class="wp-plat"><span>Toen hadden zij het over kanker. Als vrouwen. Als alle vrouwen behalve Mama. Die had niet dat baarlijk moederlijke.</span></p>
				<p class="wp-plat"><span>Louis rook Ceciles adem. ‘Gij, godverdomme,’ riep hij. ‘Ge hebt beneden aan onze moerbezieconfiture gezeten.’</span></p>
				<p class="wp-plat"><span>‘Een lepeltje maar,’ zei zij, vond in de kleurige muffe kleren een tutu, en hield hem in de lucht.</span></p>
				<p class="wp-plat"><span>‘Dat moet voor een dik vrouwmens geweest zijn.’ Zij gooide hem over Louis’ hoofd en begon te dansen, een wirwar van flutterige sprongetjes.</span></p>
				<p class="wp-plat"><span>‘Precies Shirley Temple,’ zei Louis.</span></p>
				<p class="wp-plat"><span>‘Kieken! Shirley Temple kan alleen maar tapdansen.’</span></p>
				<p class="wp-plat"><span>Bekka, zag hij, ging helemaal op in Ceciles gedans, met beweeglijke schouders en knieën volgde zij het gehuppel, het gewiek. De anderen, de anderen, zei de Kei. Alle anderen dansen, behalve ik. Zelfs mijn dromen, als ik ze mij herinner ’s ochtends, graven, zakken, sijpelen. Naar beneden. Log. Zoals in de plaatjes van </span><span class="wpt-cursief">Selection</span><span>. De grove, lompe klompvoeten in het slik. Is dat het wat </span><span class="wpt-cursief">Entartete</span><span> doen, je meetrekken in hun beeld, vervormen naar hun beeld? Voor je ’t weet ben je er zo een. Het heilige, sacrale, de exaltatie van de moed en de energie die in de beelden van Kolbe, Thorak, Breker in zijn plakboeken verheerlijkt werd, was het voor diegenen die er in geloofden? Ja. Hoorde hij daar (nog) bij? Neen.</span></p>
				<p class="wp-plat"><span>Met lood in de kuiten, vastgeschroefd in de plankenvloer moest Louis erkennen, terwijl Cecile trippelde, wiegde, dat hij door het internationale jodendom besmet was, het was in zijn brein geslopen, slinks, niet te stuiten. Als er anderen zijn bij wie ik hoor, wil horen, zijn zij het, de versplinterde kubisten, expressionisten, al die isten. De helden met zwaard en toorts zijn van reuzel en smelten.</span></p>
				<p class="wp-plat"><span>Bekka applaudisseerde en Cecile bleef op één been staan, bovenlijf gestrekt naar voren, wou vliegen, kon elk ogenblik opvliegen zoals in de vele foto’s die Peter van haar had gemaakt,  die in  de waaier  zaten in de  voorkamer en in zijn  portefeuille, op zijn hart. </span></p>
				<p class="wp-plat"><span>Mama  was  razend.  ‘Ge  krijgt  toch eten  genoeg!  Meer dan  alle kinderen  uit de straat!’</span></p>
				<p class="wp-plat"><span>Louis stond  op  het  punt uit te  leggen dat  hij  een oud  vrouwtje  gezien  had op  straat  dat bijna omviel van  de  honger en  dat hij  haar een paar  boterhammen  met  moerbeienjam  had gegeven,  toen  bleek dat het over  worst ging.  De  worst van  varkensgehakt die Holst  gebracht had!</span></p>
				<p class="wp-plat"><span>‘Niet  alleen  zijt  ge  gulzig en  denkt ge  aan  niemand anders  behalve uw eigen,  maar ge hebt mij  in  lelijke  affronten gebracht.  Ge had  het mij tenminste kunnen  opbiechten, maar  nee,  lijk een  dief  in  de  nacht...’</span></p>
				<p class="wp-plat"><span>‘Dat  is  de  dood,’ zei bliksemafleider  Seynaeve.</span></p>
				<p class="wp-plat"><span>‘Wat  is de  dood?’</span></p>
				<p class="wp-plat"><span>‘De  dood  komt  als  een  dief in de  nacht.’</span></p>
				<p class="wp-plat"><span>‘Gij ook!’  riep  zij.  Zij  zoog verwoed  aan haar sigaret. ‘Want dit gaat  gevolgen  hebben. En  geen  kleine! Lucien  van  Capellen, dat  zegt u  zeker  niks,  hè? Nee, natuurlijk niet, mijn  werk  in  de </span><span class="wpt-cijfers">erla</span><span>  dat  ik  speciaal  doe om  voor  u  te kunnen  zorgen, daar  veegt  ge uw  broek aan!’</span></p>
				<p class="wp-plat"><span>‘Lucien  van  Capellen,’ zei  Louis nadenkend, zonder na te  denken.</span></p>
				<p class="wp-plat"><span>‘De  zoon  van de  herenboer. Zijn ouders  hebben  speciaal uit  dankbaarheid  twee  kilo  saucissen  laten brengen!’</span></p>
				<p class="wp-plat"><span>‘Hooguit  een kilo!’</span></p>
				<p class="wp-plat"><span>‘Twee kilo,’ gilde Mama. ‘Lucien  van  Capellen liegt niet. Lijk  gij de  hele  dag door.  Hij zegt: ‘‘Madame  Seynaeve,  hebben  zij gesmaakt, die  saucissen?” Ik  zeg:  ‘‘Welke saucissen?” Ik  wist  van  niets.  En  hij  zegt: ‘‘O,  is  het  zo? Neemt ge ’t  zo op?”  en hij  draaide zijn rug naar mij,  ik  stond  daar met mijn  mond  vol tanden! En  met  die  affaire met Jantje Piroen achter de  rug, denken al die  jongens dat ik louche  zaakjes  doe en dat ik  een pretentieus  vrouwmens ben.’</span></p>
				<p class="wp-plat"><span>‘Het  was  niet eens  driekwart kilo.’</span></p>
				<p class="wp-plat"><span>‘En wie  heeft dan die  andere kilo opgevreten?’</span></p>
				<p class="wp-plat"><span>‘Holst.’</span></p>
				<p class="wp-plat"><span>Zij  bedaarde  op  slag.  Als  kokende  melk wanneer  je ’t gas uitdraait.  Zo  zouden de expressionisten dat  verwoorden.</span></p>
				<p class="wp-plat"><span>‘Holst, het zou kunnen.’</span></p>
				<p class="wp-plat"><span>‘Onderweg  naar  hier,’  zei  Louis.  ‘Holst heeft  altijd honger  met dat groot  karkas van  hem.’</span></p>
				<p class="wp-plat"><span>‘Het vervelende  is dat  Lucien  van Capellen van  de  Witte  Brigade is.’</span></p>
				<p class="wp-plat"><span>‘Laat hem dan  in de  bak  steken en ’t  is  afgelopen!’</span></p>
				<p class="wp-plat"><span>Zij  schrok. Van  het rücksichtslose beest dat hij  was. Hij werd opgewonden van  de walging die  hij  als in  een boek  in haar kon  lezen.</span></p>
			</div>
		</div>
	


  </div>

  
  <div class="calibreToc">
    <h2><a href="../../qr7waf.html"> Table of contents</a></h2>
     <div>
  <ul>
    <li>
      <a href="9789023449317-A.xhtml#toc-anchor-1">Het verdriet van België</a>
    </li>
    <li>
      <a href="9789023449317-A.xhtml#toc-anchor">Inhoud</a>
    </li>
    <li>
      <a href="9789023449317-B.xhtml#toc-anchor">Het verdriet</a>
      <ul>
        <li>
          <a href="9789023449317-B.xhtml#toc-anchor-1">I Het bezoek</a>
        </li>
        <li>
          <a href="9789023449317-B.xhtml#toc-anchor-2">II Horen en zien</a>
        </li>
        <li>
          <a href="9789023449317-B.xhtml#toc-anchor-3">III De koe ‘marie’</a>
        </li>
        <li>
          <a href="9789023449317-B.xhtml#toc-anchor-4">IV Zuster Sint Gerolf</a>
        </li>
        <li>
          <a href="9789023449317-B.xhtml#toc-anchor-5">V Olibrius</a>
        </li>
        <li>
          <a href="9789023449317-B.xhtml#toc-anchor-6">VI Van een ander kind</a>
        </li>
        <li>
          <a href="9789023449317-B.xhtml#toc-anchor-7">VII De Miezers</a>
        </li>
        <li>
          <a href="9789023449317-B.xhtml#toc-anchor-8">VIII Martelaren</a>
        </li>
        <li>
          <a href="9789023449317-C.xhtml#toc-anchor">IX In Walle</a>
        </li>
        <li>
          <a href="9789023449317-C.xhtml#toc-anchor-1">X BoMama</a>
        </li>
        <li>
          <a href="9789023449317-C.xhtml#toc-anchor-2">XI De eland</a>
        </li>
        <li>
          <a href="9789023449317-C.xhtml#toc-anchor-3">XII Nonkel Florent</a>
        </li>
        <li>
          <a href="9789023449317-C.xhtml#toc-anchor-4">XIII Nonkel Robert</a>
        </li>
        <li>
          <a href="9789023449317-C.xhtml#toc-anchor-5">XIV Het Land van de Glimlach</a>
        </li>
        <li>
          <a href="9789023449317-C.xhtml#toc-anchor-6">XV Een knuppeltje</a>
        </li>
        <li>
          <a href="9789023449317-C.xhtml#toc-anchor-7">XVI Het scapulier</a>
        </li>
        <li>
          <a href="9789023449317-C.xhtml#toc-anchor-8">XVII Een verkenning</a>
        </li>
        <li>
          <a href="9789023449317-D.xhtml#toc-anchor">XVIII Een gouden bikkel</a>
        </li>
        <li>
          <a href="9789023449317-D.xhtml#toc-anchor-1">XIX Zijn gemene muil</a>
        </li>
        <li>
          <a href="9789023449317-D.xhtml#toc-anchor-2">XX In Bastegem</a>
        </li>
        <li>
          <a href="9789023449317-D.xhtml#toc-anchor-3">XXI Nonkel Armand</a>
        </li>
        <li>
          <a href="9789023449317-D.xhtml#toc-anchor-4">XXII Een timmerman</a>
        </li>
        <li>
          <a href="9789023449317-D.xhtml#toc-anchor-5">XXIII Meerke</a>
        </li>
        <li>
          <a href="9789023449317-D.xhtml#toc-anchor-6">XXIV In Gods gewijde natuur</a>
        </li>
        <li>
          <a href="9789023449317-D.xhtml#toc-anchor-7">XXV Vijgenblaadje</a>
        </li>
        <li>
          <a href="9789023449317-D.xhtml#toc-anchor-8">XXVI Zuster Koedde</a>
        </li>
        <li>
          <a href="9789023449317-D.xhtml#toc-anchor-9">XXVII De mande van de schande</a>
        </li>
      </ul>
    </li>
    <li>
      <a href="9789023449317-E.xhtml#toc-anchor">van België</a>
      <ul>
        <li>
          <a href="9789023449317-E.xhtml#toc-anchor-1">#</a>
        </li>
      </ul>
    </li>
  </ul>
</div>


  </div>
  

  <div class="calibreEbNav">
    
      <a href="9789023449317-F.xhtml" class="calibreAPrev">previous page</a>
    

    <a href="../../qr7waf.html" class="calibreAHome"> start</a>

    
      <a href="9789023449317-H.xhtml" class="calibreANext"> next page</a>
    
  </div>

</div>

</body>
</html>
